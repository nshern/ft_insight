

9. møde

Torsdag den 22. december 2022 kl. 9.00

Dagsorden

1) 2. behandling af lovforslag nr. L 1:

Forslag til lov om ændring af lov om et midlertidigt børnetilskud til visse forsørgere. (Forlængelse af det midlertidige børnetilskud for 2023).

Af Peder Hvelplund (EL) m.fl.

(Fremsættelse 16.11.2022. 1. behandling 29.11.2022. Betænkning 13.12.2022).

2) Eventuelt: 2. behandling af lovforslag nr. L 2:

Forslag til midlertidig bevillingslov for finansåret 2023.

Af finansministeren (Nicolai Wammen).

(Fremsættelse 19.12.2022. 1. behandling 20.12.2022. Betænkning 21.12.2022).

3) Eventuelt: 2. behandling af lovforslag nr. L 3:

Forslag til lov om ændring af ejendomsvurderingsloven, lov om kommunal ejendomsskat og ejendomsværdiskatteloven. (Forlængelse af virkningen af ejendomsvurderingen for 2020 af ejerboliger m.v.).

Af skatteministeren (Jeppe Bruus).

(Fremsættelse 19.12.2022. 1. behandling 20.12.2022. Betænkning 21.12.2022).

4) Eventuelt: 2. behandling af lovforslag nr. L 4:

Forslag til lov om ændring af afskrivningsloven og investorfradragsloven. (Nedsættelse af afskrivningssatsen for bygninger m.v. og fastholdelse af loft over investorfradraget).

Af skatteministeren (Jeppe Bruus).

(Fremsættelse 19.12.2022. 1. behandling 20.12.2022. Betænkning 21.12.2022).

5) Eventuelt: 2. behandling af lovforslag nr. L 5:

Forslag til lov om ændring af lov om arbejdsmarkedsuddannelser m.v. og forskellige andre love. (Udskydelse af solnedgangsklausuler og ophævelse af kadence for samlede udbudsrunder).

Af børne- og undervisningsministeren (Mattias Tesfaye).

(Fremsættelse 19.12.2022. 1. behandling 20.12.2022. Betænkning 21.12.2022).

6) Eventuelt: 2. behandling af lovforslag nr. L 6:

Forslag til lov om ændring af lov om Nordsøenheden og Nordsøfonden. (Deltagelse i CO2-lagringsaktiviteter).

Af erhvervsministeren (Morten Bødskov).

(Fremsættelse 19.12.2022. 1. behandling 20.12.2022. Betænkning 21.12.2022).

7) Eventuelt: 2. behandling af lovforslag nr. L 7:

Forslag til lov om ændring af lov om fremme af effektiv energianvendelse og drivhusgasreduktion. (Udmøntning af CCUS-puljer og mulighed for kommuners påtagelse af økonomiske forpligtelser).

Af klima-, energi- og forsyningsministeren (Lars Aagaard).

(Fremsættelse 19.12.2022. 1. behandling 20.12.2022. Betænkning 21.12.2022).

8) Eventuelt: 2. behandling af lovforslag nr. L 8:

Forslag til lov om ændring af lov om gasforsyning, lov om Energinet og lov om elforsyning. (Regulering af brint, omorganisering af Energinet, CO2-lagring m.v.).

Af klima-, energi- og forsyningsministeren (Lars Aagaard).

(Fremsættelse 19.12.2022. 1. behandling 20.12.2022. Betænkning 21.12.2022).

9) Eventuelt: 2. behandling af lovforslag nr. L 9:

Forslag til lov om ændring af lov om radio- og fjernsynsvirksomhed m.v. (Ændring af beskikkelsesperioden for DR's bestyrelse).

Af kulturministeren (Jakob Engel-Schmidt).

(Fremsættelse 19.12.2022. 1. behandling 20.12.2022. Betænkning 21.12.2022).

10) Eventuelt: 2. behandling af lovforslag nr. L 10:

Forslag til lov om administration af den fælles landbrugspolitik m.v.

Af ministeren for fødevarer, landbrug og fiskeri (Jacob Jensen).

(Fremsættelse 19.12.2022. 1. behandling 20.12.2022. Betænkning 21.12.2022).

11) Eventuelt: 2. behandling af lovforslag nr. L 11:

Forslag til lov om ændring af lov om forsøg med et socialt frikort. (Forlængelse af forsøg med et socialt frikort og indførelse af kontrol med sociale frikort).

Af social- og boligministeren (Pernille Rosenkrantz-Theil).

(Fremsættelse 19.12.2022. 1. behandling 20.12.2022. Betænkning 21.12.2022).

12) 1. behandling af beslutningsforslag nr. B 9:

Forslag til folketingsbeslutning om ændring af forretningsorden for Folketinget. (Opdeling af Indenrigs- og Boligudvalget og oprettelse af Udvalget for Digitalisering og It og Ældreudvalget).

Af Udvalget for Forretningsordenen.

(Forslag som fremsat (i betænkning) 20.12.2022. 

Kl. 09:00

Meddelelser fra formanden

Formanden (Søren Gade):

Mødet er åbnet.

Fra medlem af Folketinget Signe Munk (SF), der har orlov, har jeg modtaget meddelelse om, at hun fra og med den 1. januar 2023 atter kan give møde i Tinget.

Karsten Filsø (SF)'s hverv som midlertidigt medlem af Folketinget ophører fra nævnte dato at regne.

Udvalget for Forretningsordenen har den 20. december 2022 afgivet:

Betænkning og indstilling om ændring af forretningsorden for Folketinget. (Opdeling af Indenrigs- og Boligudvalget og oprettelse af Udvalget for Digitalisering og It og Ældreudvalget).

(Beslutningsforslag nr. B 9).

Betænkningen og indstillingen fremgår af www.folketingstidende.dk.

Kl. 09:00

Samtykke til behandling

Formanden (Søren Gade):

De punkter, som er opført som nr. 2-11 på dagsordenen, kan kun med Tingets samtykke behandles i dette møde.

Kl. 09:00

Afstemning

Formanden (Søren Gade):

Der stemmes om samtykke til behandling af disse punkter. Der skal, jævnfør forretningsordenens § 42, tre fjerdedeles flertal til et sådant samtykke. Afstemningen starter.

Afstemningen stopper.

For stemte 99 (S, V, M, SF, DD, LA, KF, EL, RV, NB og DF), imod stemte 0, hverken for eller imod stemte 3 (ALT).

Samtykket er givet.

Det første punkt på dagsordenen er:

1) 2. behandling af lovforslag nr. L 1:

Forslag til lov om ændring af lov om et midlertidigt børnetilskud til visse forsørgere. (Forlængelse af det midlertidige børnetilskud for 2023).

Af Peder Hvelplund (EL) m.fl.

(Fremsættelse 16.11.2022. 1. behandling 29.11.2022. Betænkning 13.12.2022).

Kl. 09:01

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

2) 2. behandling af lovforslag nr. L 2:

Forslag til midlertidig bevillingslov for finansåret 2023.

Af finansministeren (Nicolai Wammen).

(Fremsættelse 19.12.2022. 1. behandling 20.12.2022. Betænkning 21.12.2022).

Kl. 09:01

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

3) 2. behandling af lovforslag nr. L 3:

Forslag til lov om ændring af ejendomsvurderingsloven, lov om kommunal ejendomsskat og ejendomsværdiskatteloven. (Forlængelse af virkningen af ejendomsvurderingen for 2020 af ejerboliger m.v.).

Af skatteministeren (Jeppe Bruus).

(Fremsættelse 19.12.2022. 1. behandling 20.12.2022. Betænkning 21.12.2022).

Kl. 09:02

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

4) 2. behandling af lovforslag nr. L 4:

Forslag til lov om ændring af afskrivningsloven og investorfradragsloven. (Nedsættelse af afskrivningssatsen for bygninger m.v. og fastholdelse af loft over investorfradraget).

Af skatteministeren (Jeppe Bruus).

(Fremsættelse 19.12.2022. 1. behandling 20.12.2022. Betænkning 21.12.2022).

Kl. 09:02

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 09:03

Afstemning

Formanden (Søren Gade):

Ønskes afstemning om ændringsforslag nr. 1, tiltrådt af udvalget, om, at lovforslaget deles i to lovforslag?

[A. Forslag til lov om ændring af afskrivningsloven. (Nedsættelse af afskrivningssatsen for bygninger m.v.)

B. Forslag til lov om ændring af investorfradragsloven. (Fastholdelse af loft over investorfradraget)].

Deling af lovforslaget i to lovforslag er vedtaget.

Der stemmes herefter om det under A nævnte lovforslag:

Ønskes afstemning om ændringsforslag nr. 2-4, tiltrådt af et flertal (udvalget med undtagelse af NB)?

De er vedtaget.

Jeg foreslår, at lovforslagene går direkte til tredje behandling uden fornyet udvalgsbehandling, og hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

5) 2. behandling af lovforslag nr. L 5:

Forslag til lov om ændring af lov om arbejdsmarkedsuddannelser m.v. og forskellige andre love. (Udskydelse af solnedgangsklausuler og ophævelse af kadence for samlede udbudsrunder).

Af børne- og undervisningsministeren (Mattias Tesfaye).

(Fremsættelse 19.12.2022. 1. behandling 20.12.2022. Betænkning 21.12.2022).

Kl. 09:03

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling, og hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

6) 2. behandling af lovforslag nr. L 6:

Forslag til lov om ændring af lov om Nordsøenheden og Nordsøfonden. (Deltagelse i CO2-lagringsaktiviteter).

Af erhvervsministeren (Morten Bødskov).

(Fremsættelse 19.12.2022. 1. behandling 20.12.2022. Betænkning 21.12.2022).

Kl. 09:04

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling, og hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

7) 2. behandling af lovforslag nr. L 7:

Forslag til lov om ændring af lov om fremme af effektiv energianvendelse og drivhusgasreduktion. (Udmøntning af CCUS-puljer og mulighed for kommuners påtagelse af økonomiske forpligtelser).

Af klima-, energi- og forsyningsministeren (Lars Aagaard).

(Fremsættelse 19.12.2022. 1. behandling 20.12.2022. Betænkning 21.12.2022).

Kl. 09:04

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

8) 2. behandling af lovforslag nr. L 8:

Forslag til lov om ændring af lov om gasforsyning, lov om Energinet og lov om elforsyning. (Regulering af brint, omorganisering af Energinet, CO2-lagring m.v.).

Af klima-, energi- og forsyningsministeren (Lars Aagaard).

(Fremsættelse 19.12.2022. 1. behandling 20.12.2022. Betænkning 21.12.2022).

Kl. 09:05

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 09:05

Afstemning

Formanden (Søren Gade):

Ønskes afstemning om ændringsforslag nr. 1-13, tiltrådt af udvalget?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling, og hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

9) 2. behandling af lovforslag nr. L 9:

Forslag til lov om ændring af lov om radio- og fjernsynsvirksomhed m.v. (Ændring af beskikkelsesperioden for DR's bestyrelse).

Af kulturministeren (Jakob Engel-Schmidt).

(Fremsættelse 19.12.2022. 1. behandling 20.12.2022. Betænkning 21.12.2022).

Kl. 09:05

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 09:06

Afstemning

Formanden (Søren Gade):

Ønskes afstemning om ændringsforslag nr. 1, tiltrådt af udvalget?

Det er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling, og hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

10) 2. behandling af lovforslag nr. L 10:

Forslag til lov om administration af den fælles landbrugspolitik m.v.

Af ministeren for fødevarer, landbrug og fiskeri (Jacob Jensen).

(Fremsættelse 19.12.2022. 1. behandling 20.12.2022. Betænkning 21.12.2022).

Kl. 09:06

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 09:06

Afstemning

Formanden (Søren Gade):

Ønskes afstemning om ændringsforslag nr. 1-8, tiltrådt af udvalget?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling, og hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

11) 2. behandling af lovforslag nr. L 11:

Forslag til lov om ændring af lov om forsøg med et socialt frikort. (Forlængelse af forsøg med et socialt frikort og indførelse af kontrol med sociale frikort).

Af social- og boligministeren (Pernille Rosenkrantz-Theil).

(Fremsættelse 19.12.2022. 1. behandling 20.12.2022. Betænkning 21.12.2022).

Kl. 09:07

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling, og hvis ingen gør indsigelse, betragter jeg dette som vedtaget.

Det er vedtaget.

Det sidste punkt på dagsordenen er:

12) 1. behandling af beslutningsforslag nr. B 9:

Forslag til folketingsbeslutning om ændring af forretningsorden for Folketinget. (Opdeling af Indenrigs- og Boligudvalget og oprettelse af Udvalget for Digitalisering og It og Ældreudvalget).

Af Udvalget for Forretningsordenen.

(Forslag som fremsat (i betænkning) 20.12.2022. 

Kl. 09:07

Forhandling

Formanden (Søren Gade):

Forhandlingen er åbnet.

 Er der nogen, der ønsker at udtale sig? Ja, det gør fru Jette Gottlieb.

Kl. 09:07

(Ordfører)

Jette Gottlieb (EL):

Tak. Jeg har en kommentar, og det er i forhold til processen, for den har mildest talt været temmelig forhastet. Det er sådan, at det ikke engang stod på dagsordenen, da jeg kiggede i går eftermiddag. Det levner ikke meget plads til at forholde sig til de egentlig lidt vidtgående beslutninger i forhold til Folketingets arbejde. Den eneste formildende omstændighed er jo, at der er en solnedgangsklausul på det i den forstand, at det skal genovervejes om et halvt år. Det synes jeg er en formildende omstændighed, men det rører ikke ved, at det her har været en forhastet proces.

Så vil jeg til indholdet sige, at der i hvert fald er en ting, som jeg synes ikke er gået rigtig godt igennem den proces, og det er, at man vedtager, at man i hovedsagen skal følge ministeriernes ressortområder. Der er nogle undtagelser, og de er veldokumenterede og veldiskuterede og er gennemført, så det er sådan set fint nok.

Men så er der en enkelt undtagelse, og det er, at man har landbrug og fødevarer sammen med klima og miljø og den slags ting. Og det er faktisk to ministerier, men der beslutter man, at det skal foregå i ét udvalg. Det er til gengæld ikke særlig velbegrundet, og der kunne jeg godt tænke mig, at der var nogen, der argumenterede for, hvorfor det var helt nødvendigt, at det foregik i ét udvalg. For der er jo tale om modstridende interesser nogle gange, og det kan være betydningsfuldt for udvalgenes arbejde. Så det vil jeg gerne have en begrundelse for.

Kl. 09:09

Formanden (Søren Gade):

Tak til fru Jette Gottlieb. Er der andre, der ønsker at udtale sig?

Da det ikke er tilfældet, er forhandlingen sluttet.

Jeg foreslår, at forslaget til folketingsbeslutning går direkte til anden og sidste behandling. Hvis ingen gør indsigelse, betragter jeg det som vedtaget.

Det er vedtaget.

Kl. 09:09

Meddelelser fra formanden

Formanden (Søren Gade):

Der er ikke mere at foretage i dette møde.

Folketingets næste møde afholdes i dag kl. 9.20, altså om 10 minutter.

Mødet er hævet. (Kl. 09:10).


52. møde

Torsdag den 27. april 2023 kl. 10.00

Dagsorden

1) Spørgsmål om fremme af forespørgsel nr. F 13:

Forespørgsel til indenrigs- og sundhedsministeren om brug af stophormoner og krydshormoner til behandling af børn med kønsdysfori.

Af Mette Thiesen (DF) m.fl.

(Anmeldelse 25.04.2023).

2) Spørgsmål om fremme af forespørgsel nr. F 14:

Forespørgsel til statsministeren om rigsfællesskabets muligheder og udfordringer.

Af Flemming Møller Mortensen (S), Michael Aastrup Jensen (V), Jon Stephensen (M), Karsten Hønge (SF), Kenneth Fredslund Petersen (DD), Carsten Bach (LA), Rasmus Jarlov (KF), Søren Søndergaard (EL), Christian Friis Bach (RV), Alex Ahrendtsen (DF), Theresa Scavenius (ALT), Kim Edberg Andersen (NB), Aki-Matilda Høegh-Dam (SIU), Aaja Chemnitz (IA), Anna Falkenberg (SP) og Sjúrður Skaale (JF) m.fl.

(Anmeldelse 25.04.2023).

3) Spørgsmål om meddelelse af orlov til og indkaldelse af stedfortrædere for medlem af Folketinget Jon Stephensen (M) og medlem af Folketinget Helene Liliendahl Brydensholt (ALT).

4) Indstilling fra Udvalget til Valgs Prøvelse:

Godkendelse af stedfortræder som midlertidigt medlem af Folketinget for Helene Liliendahl Brydensholt (ALT).

5) Fortsættelse af forespørgsel nr. F 5 [afstemning]:

Forespørgsel til justitsministeren om permanent grænsekontrol.

Af Peter Kofod (DF) m.fl.

(Anmeldelse 14.03.2023. Fremme 16.03.2023. Forhandling 25.04.2023. Forslag til vedtagelse nr. V 3 af Peter Kofod (DF). Forslag til vedtagelse nr. V 4 af Bjørn Brandenborg (S), Preben Bang Henriksen (V), Henrik Rejnholt Andersen (M) og Steffen Larsen (LA). Forslag til vedtagelse nr. V 5 af Betina Kastbjerg (DD). Forslag til vedtagelse nr. V 6 af Karina Lorentzen Dehnhardt (SF), Rosa Lund (EL) og Zenia Stampe (RV)).

6) 3. behandling af lovforslag nr. L 68:

Forslag til lov om et loft over indtægter fra elproduktion.

Af skatteministeren (Jeppe Bruus).

(Fremsættelse 22.03.2023. 1. behandling 30.03.2023. Betænkning 19.04.2023. 2. behandling 25.04.2023. Lovforslaget optrykt efter 2. behandling).

7) 3. behandling af lovforslag nr. L 60:

Forslag til lov om ændring af lov om Arbejdsmarkedets Fond for Udstationerede og barselsloven. (Udmøntning af Dansk Arbejdsgiverforening og Fagbevægelsens Hovedorganisations aftale om principper for justering af Arbejdsmarkedets Fond for Udstationerede m.v.).

Af beskæftigelsesministeren (Ane Halsboe-Jørgensen).

(Fremsættelse 15.03.2023. 1. behandling 30.03.2023. Betænkning 19.04.2023. 2. behandling 25.04.2023. Lovforslaget optrykt efter 2. behandling).

8) 3. behandling af lovforslag nr. L 71:

Forslag til lov om en ekstra økonomisk støtte til modtagere af ældrecheck og engangsbeløb til uddannelsessøgende, der modtager stipendium som tillæg på grund af en funktionsnedsættelse eller som enlige forsørgere.

Af beskæftigelsesministeren (Ane Halsboe-Jørgensen).

(Fremsættelse 22.03.2023. 1. behandling 30.03.2023. Betænkning 19.04.2023. 2. behandling 25.04.2023. Lovforslaget optrykt efter 2. behandling).

9) 2. behandling af lovforslag nr. L 58:

Forslag til lov om ændring af lov om forbrugslånsvirksomheder, lov om kreditaftaler, lov om en garantifond for skadesforsikringsselskaber og forskellige andre love. (Indgreb over for kreditter, der ydes rentefrit og uden andre omkostninger, udvidelse af dækningsområde for Garantifonden for skadesforsikringsselskaber til at omfatte livsforsikringsselskaber, der udøver arbejdsulykkesforsikringsvirksomhed i Danmark, og til at omfatte motoransvarsforsikringer m.v.).

Af erhvervsministeren (Morten Bødskov).

(Fremsættelse 15.03.2023. 1. behandling 23.03.2023. Betænkning 20.04.2023).

10) 1. behandling af beslutningsforslag nr. B 29:

Forslag til folketingsbeslutning om, at kun danske statsborgere skal kunne stemme til danske valg.

Af Nick Zimmermann (DF) m.fl.

(Fremsættelse 08.02.2023).

11) 1. behandling af lovforslag nr. L 111:

Forslag til lov om ændring af lov om godskørsel. (Gennemførelse af ændring af udlejningsdirektivet).

Af transportministeren (Thomas Danielsen).

(Fremsættelse 19.04.2023).

12) 1. behandling af lovforslag nr. L 75:

Forslag til lov om ændring af momsloven, chokoladeafgiftsloven, skattekontrolloven og forskellige andre love og om ophævelse af lov om ændring af momsloven. (Indberetning af betalingsoplysninger til bekæmpelse af grænseoverskridende momssvig, omvendt betalingspligt for teleydelser, notifikationsordning i visse afgiftslove, ændring af regler om ansvarsfrihed, tydeliggørelse af praksis om skærpede bøder, oplysningspligt i forbindelse med delvis momsfradragsret, justering af regler om udtagning, fritagelse for lønsumsafgift på energivirksomheders aktiviteter vedrørende indefrysning i forbindelse med indefrysningsordning for høje energiregninger, ændring af regler om kompetence til opkrævning af visse underholdsbidrag m.v.).

Af skatteministeren (Jeppe Bruus).

(Fremsættelse 29.03.2023).

13) 1. behandling af lovforslag nr. L 76:

Forslag til lov om ændring af pensionsbeskatningsloven, ligningsloven og personskatteloven. (Ændring af fradragsretten for private lønforsikringer, forhøjelse af det maksimale fradrag for fagforeningskontingenter og nedsættelse af bundskatten som følge af kommunale skattestigninger).

Af skatteministeren (Jeppe Bruus).

(Fremsættelse 29.03.2023).

14) 1. behandling af beslutningsforslag nr. B 43:

Forslag til folketingsbeslutning om at afskaffe lagerbeskatning for iværksættere og investorer, der børsnoterer deres virksomheder, og i stedet indføre realisationsbeskatning.

Af Mona Juul (KF), Betina Kastbjerg (DD), Lars-Christian Brask (LA), Katrine Robsøe (RV), Nick Zimmermann (DF), Sascha Faxe (ALT) og Pernille Vermund (NB) m.fl.

(Fremsættelse 01.03.2023).

15) 1. behandling af lovforslag nr. L 110:

Forslag til lov om ændring af lov om en aktiv beskæftigelsesindsats. (Genindførelse af ret til uddannelse for personer, der har arbejdet i minkerhvervet eller følgeerhverv, inden for en pulje i 2023).

Af beskæftigelsesministeren (Ane Halsboe-Jørgensen).

(Fremsættelse 19.04.2023).

16) 1. behandling af beslutningsforslag nr. B 53:

Forslag til folketingsbeslutning om at tildele familier 9 ugers ekstra barsel.

Af Charlotte Munch (DD) m.fl.

(Fremsættelse 14.03.2023).

17) 1. behandling af beslutningsforslag nr. B 41:

Forslag til folketingsbeslutning om at lade misligholdt su-gæld være til hinder for opnåelse af permanent opholdstilladelse og indfødsret.

Af Mikkel Bjørn (DF) m.fl.

(Fremsættelse 28.02.2023).

18) 1. behandling af beslutningsforslag nr. B 86:

Forslag til folketingsbeslutning om ændring af reglerne for børns automatiske erhvervelse af dansk statsborgerskab og erhvervelse af statsborgerskab som biperson.

Af Mikkel Bjørn (DF) m.fl.

(Fremsættelse 17.03.2023).

19) 1. behandling af beslutningsforslag nr. B 36:

Forslag til folketingsbeslutning om afskaffelse af adgang til at søge spontant asyl i Danmark.

Af Peter Seier Christensen (NB) m.fl.

(Fremsættelse 21.02.2023. Tilbagetagelse 12.04.2023. Optaget af Mikkel Bjørn (DF) m.fl. 12.04.2023).

20) 1. behandling af beslutningsforslag nr. B 37:

Forslag til folketingsbeslutning om udvisning af kriminelle udlændinge efter første dom.

Af Peter Seier Christensen (NB) m.fl.

(Fremsættelse 21.02.2023. Tilbagetagelse 12.04.2023. Optaget af Mikkel Bjørn (DF) m.fl. 12.04.2023).

21) 1. behandling af beslutningsforslag nr. B 67:

Forslag til folketingsbeslutning om at sikre, at Danmark ikke inddrager eller nægter at forlænge opholdstilladelser for flygtninge, hvis der for tiden ikke gennemføres tvangsudsendelser.

Af Helene Liliendahl Brydensholt (ALT) og Sascha Faxe (ALT).

(Fremsættelse 14.03.2023).

22) 1. behandling af beslutningsforslag nr. B 93:

Forslag til folketingsbeslutning om at sikre en forlængelse af særloven for evakuerede afghanere.

Af Helene Liliendahl Brydensholt (ALT), Rosa Lund (EL) og Christian Friis Bach (RV) m.fl.

(Fremsættelse 17.03.2023).

Kl. 10:00

Meddelelser fra formanden

Formanden (Søren Gade):

Mødet er åbnet.

Sofie Carsten Nielsen (RV) har meddelt mig, at hun nedlægger sit hverv som medlem af Folketinget pr. 30. april 2023.

I dag er der følgende anmeldelser:

Børne- og undervisningsministeren (Mattias Tesfaye):

Lovforslag nr. L 121 (Forslag til lov om ændring af lov om ungdomsuddannelse for unge med særlige behov. (Flere rettigheder og bedre tilrettelæggelse af særligt tilrettelagt ungdomsuddannelse m.v.)).

Udlændinge- og integrationsministeren (Kaare Dybvad Bek):

Lovforslag nr. L 122 (Forslag til lov om indfødsrets meddelelse).

Theresa Berg Andersen (SF) m.fl.:

Forespørgsel nr. F 15 (Vil regeringen redegøre for, hvordan den bl.a. i lyset af de bebudede nedskæringer af jobcentrene på 3 mia. kr., administrationsbesparelser på 3 mia. kr., finansiering af Arnepension og fortsat stigende udgifter på det specialiserede socialområde ser på lokaldemokratiet og kommunernes fremtid, herunder også hvad regeringen lægger op til i forhandlingerne om den kommunale økonomi, så man fortsat kan sikre et bæredygtigt kommunestyre uden kraftige nedskæringer på de kommunale kerneområder på børne-, skole- og ældreområdet i budgettet for 2024 og i overslagsårene?).

Titlerne på de anmeldte sager vil fremgå af www.folketingstidende.dk (jf. ovenfor).

Ministeren for udviklingssamarbejde og global klimapolitik har meddelt mig, at han ønsker i henhold til forretningsordenens § 19, stk. 4, at give Folketinget en skriftlig 

Redegørelse for udviklingen i udviklingssamarbejdet.

(Redegørelse nr. R 13).

Eksemplarer vil blive omdelt, og redegørelsen vil fremgå af www.folketingstidende.dk.

Redegørelsen vil komme til forhandling tirsdag den 9. maj 2023.

Det første punkt på dagsordenen er:

1) Spørgsmål om fremme af forespørgsel nr. F 13:

Forespørgsel til indenrigs- og sundhedsministeren om brug af stophormoner og krydshormoner til behandling af børn med kønsdysfori.

Af Mette Thiesen (DF) m.fl.

(Anmeldelse 25.04.2023).

Sammen med dette punkt foretages:

2) Spørgsmål om fremme af forespørgsel nr. F 14:

Forespørgsel til statsministeren om rigsfællesskabets muligheder og udfordringer.

Af Flemming Møller Mortensen (S), Michael Aastrup Jensen (V), Jon Stephensen (M), Karsten Hønge (SF), Kenneth Fredslund Petersen (DD), Carsten Bach (LA), Rasmus Jarlov (KF), Søren Søndergaard (EL), Christian Friis Bach (RV), Alex Ahrendtsen (DF), Theresa Scavenius (ALT), Kim Edberg Andersen (NB), Aki-Matilda Høegh-Dam (SIU), Aaja Chemnitz (IA), Anna Falkenberg (SP) og Sjúrður Skaale (JF) m.fl.

(Anmeldelse 25.04.2023).

Kl. 10:01

Formanden (Søren Gade):

Hvis ingen gør indsigelse mod fremme af disse forespørgsler, betragter jeg Tingets samtykke som givet.

Det er givet.

Det næste punkt på dagsordenen er:

3) Spørgsmål om meddelelse af orlov til og indkaldelse af stedfortrædere for medlem af Folketinget Jon Stephensen (M) og medlem af Folketinget Helene Liliendahl Brydensholt (ALT).

Kl. 10:02

Formanden (Søren Gade):

Medlem af Folketinget Jon Stephensen (M) har søgt om orlov fra den 27. april 2023, jf. forretningsordenens § 41, stk. 3, litra c, og medlem af Folketinget Helene Liliendahl Brydensholt (ALT) har søgt om orlov fra den 1. maj 2023, jf. forretningsordenens § 41, stk. 4.

Hvis ingen gør indsigelse, vil jeg betragte det som vedtaget, at der meddeles orlov som ansøgt, og at stedfortræderne indkaldes som midlertidige medlemmer.

Det er vedtaget.

Det næste punkt på dagsordenen er:

4) Indstilling fra Udvalget til Valgs Prøvelse:

Godkendelse af stedfortræder som ordinært medlem af Folketinget for Sofie Carsten Nielsen (RV) og godkendelse af stedfortrædere som midlertidige medlemmer af Folketinget for Jon Stephensen (M) og Helene Liliendahl Brydensholt (ALT).

Kl. 10:02

Forhandling

Formanden (Søren Gade):

Fra Udvalget til Valgs Prøvelse har jeg modtaget indstilling om, at 1. stedfortræder for Radikale Venstre i Københavns Omegns Storkreds, Stinus Lindgreen, godkendes som ordinært medlem af Folketinget fra og med den 1. maj 2023, da Sofie Carsten Nielsen nedlægger sit mandat pr. 30. april 2023.

Jeg har endvidere modtaget indstilling om, at 1. stedfortræder for Moderaterne i Københavns Storkreds, Lean Milo, godkendes som midlertidigt medlem af Folketinget fra og med den 27. april 2023 i anledning af Jon Stephensens orlov.

Endelig har jeg modtaget indstilling om, at 1. stedfortræder for Alternativet i Nordsjællands Storkreds, Nanna Høyrup, godkendes som midlertidigt medlem af Folketinget fra og med den 1. maj 2023 i anledning af Helene Liliendahl Brydensholts orlov.

Jeg skal understrege, at den kommende afstemning udelukkende vedrører godkendelse af de tre stedfortrædere, som jeg netop har nævnt.

Før afstemningen skal jeg høre, om der er nogen, der ønsker ordet i forbindelse med godkendelsen af de tre stedfortrædere.

Da det ikke er tilfældet, går vi til afstemning.

Kl. 10:04

Afstemning

Formanden (Søren Gade):

Der stemmes om udvalgets indstillinger, og afstemningen starter.

Afstemningen slutter.

For stemte 110 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Udvalgets indstillinger er enstemmigt vedtaget med 110 stemmer.

Det næste punkt på dagsordenen er:

5) Fortsættelse af forespørgsel nr. F 5 [afstemning]:

Forespørgsel til justitsministeren om permanent grænsekontrol.

Af Peter Kofod (DF) m.fl.

(Anmeldelse 14.03.2023. Fremme 16.03.2023. Forhandling 25.04.2023. Forslag til vedtagelse nr. V 3 af Peter Kofod (DF). Forslag til vedtagelse nr. V 4 af Bjørn Brandenborg (S), Preben Bang Henriksen (V), Henrik Rejnholt Andersen (M) og Steffen Larsen (LA). Forslag til vedtagelse nr. V 5 af Betina Kastbjerg (DD). Forslag til vedtagelse nr. V 6 af Karina Lorentzen Dehnhardt (SF), Rosa Lund (EL) og Zenia Stampe (RV)).

Kl. 10:04

Afstemning

Formanden (Søren Gade):

Forhandlingen er sluttet, og vi går til afstemning om de stillede forslag til vedtagelse.

Kl. 10:04

Formanden (Søren Gade):

Der foreligger fire forslag. Der stemmes først om forslag til vedtagelse nr. V 4 af Bjørn Brandenborg (S), Preben Bang Henriksen (V), Henrik Rejnholt Andersen (M) og Steffen Larsen (LA). Afstemningen starter.

Afstemningen slutter.

For stemte 77 (S, V, M, SF og LA), imod stemte 32 (DD, KF, EL, RV, DF, ALT og NB), hverken for eller imod stemte 0.

Forslag til vedtagelse nr. V 4 er vedtaget.

Herefter er forslag til vedtagelse nr. V 3 af Peter Kofod (DF), forslag til vedtagelse nr. V 5 af Betina Kastbjerg (DD) og forslag til vedtagelse nr. V 6 af Karina Lorentzen Dehnhardt (SF), Rosa Lund (EL) og Zenia Stampe (RV) bortfaldet.

Dermed er forespørgslen afsluttet.

Det næste punkt på dagsordenen er:

6) 3. behandling af lovforslag nr. L 68:

Forslag til lov om et loft over indtægter fra elproduktion.

Af skatteministeren (Jeppe Bruus).

(Fremsættelse 22.03.2023. 1. behandling 30.03.2023. Betænkning 19.04.2023. 2. behandling 25.04.2023. Lovforslaget optrykt efter 2. behandling).

Kl. 10:05

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:05

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 99 (S, V, M, SF, DD, KF, EL, RV, DF og ALT), imod stemte 10 (LA og NB), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

7) 3. behandling af lovforslag nr. L 60:

Forslag til lov om ændring af lov om Arbejdsmarkedets Fond for Udstationerede og barselsloven. (Udmøntning af Dansk Arbejdsgiverforening og Fagbevægelsens Hovedorganisations aftale om principper for justering af Arbejdsmarkedets Fond for Udstationerede m.v.).

Af beskæftigelsesministeren (Ane Halsboe-Jørgensen).

(Fremsættelse 15.03.2023. 1. behandling 30.03.2023. Betænkning 19.04.2023. 2. behandling 25.04.2023. Lovforslaget optrykt efter 2. behandling).

Kl. 10:06

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:06

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 109 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

8) 3. behandling af lovforslag nr. L 71:

Forslag til lov om en ekstra økonomisk støtte til modtagere af ældrecheck og engangsbeløb til uddannelsessøgende, der modtager stipendium som tillæg på grund af en funktionsnedsættelse eller som enlige forsørgere.

Af beskæftigelsesministeren (Ane Halsboe-Jørgensen).

(Fremsættelse 22.03.2023. 1. behandling 30.03.2023. Betænkning 19.04.2023. 2. behandling 25.04.2023. Lovforslaget optrykt efter 2. behandling).

Kl. 10:07

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:07

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 95 (S, V, M, SF, DD, EL, RV, DF, ALT og NB), imod stemte 15 (LA og KF), hverken for eller imod stemte 0.

Lovforslaget er vedtaget og vil nu blive sendt til statsministeren.

Vi stopper lige et øjeblik, og de, der skal forlade salen, bedes forlade salen nu.

Det næste punkt på dagsordenen er:

9) 2. behandling af lovforslag nr. L 58:

Forslag til lov om ændring af lov om forbrugslånsvirksomheder, lov om kreditaftaler, lov om en garantifond for skadesforsikringsselskaber og forskellige andre love. (Indgreb over for kreditter, der ydes rentefrit og uden andre omkostninger, udvidelse af dækningsområde for Garantifonden for skadesforsikringsselskaber til at omfatte livsforsikringsselskaber, der udøver arbejdsulykkesforsikringsvirksomhed i Danmark, og til at omfatte motoransvarsforsikringer m.v.).

Af erhvervsministeren (Morten Bødskov).

(Fremsættelse 15.03.2023. 1. behandling 23.03.2023. Betænkning 20.04.2023).

Kl. 10:09

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 10:09

Afstemning

Formanden (Søren Gade):

Ønskes afstemning om ændringsforslag nr. 1, tiltrådt af et flertal (S, V, M, LA, KF, RV, DF og ALT), om, at lovforslaget deles i to lovforslag?

[A. Forslag til lov om ændring af lov om forbrugslånsvirksomheder og lov om kreditaftaler. (Indgreb over for kreditter, der ydes rentefrit og uden andre omkostninger)

B. Forslag til lov om ændring af lov om en garantifond for skadesforsikringsselskaber, hvidvaskloven, lov om finansiel virksomhed og forskellige andre love. (Udvidelse af dækningsområde for Garantifonden for skadesforsikringsselskaber til at omfatte livsforsikringsselskaber, der udøver arbejdsulykkesforsikringsvirksomhed i Danmark, og til at omfatte motoransvarsforsikringer m.v.)].

Delingen af lovforslaget i to lovforslag er vedtaget.

Der stemmes derefter om det under punkt A nævnte lovforslag:

Ønskes afstemning om ændringsforslag nr. 2-6, tiltrådt af et flertal (S, V, M, LA, KF, RV, DF og ALT)?

De er vedtaget.

Der stemmes herefter om det under B nævnte lovforslag:

Ønskes afstemning om ændringsforslag nr. 7-13, tiltrådt af et flertal (S, V, M, LA, KF, RV, DF og ALT)?

De er vedtaget.

Jeg foreslår, lovforslagene går direkte til tredje behandling uden fornyet udvalgsbehandling. Og hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

10) 1. behandling af beslutningsforslag nr. B 29:

Forslag til folketingsbeslutning om, at kun danske statsborgere skal kunne stemme til danske valg.

Af Nick Zimmermann (DF) m.fl.

(Fremsættelse 08.02.2023).

Kl. 10:10

Forhandling

Formanden (Søren Gade):

Ønsker ordføreren for forslagsstillerne at give en begrundelse for forslaget? Det gør han ikke.

Forhandlingen er åbnet, og den første, der får ordet, er indenrigs- og sundhedsministeren.

Kl. 10:11

Indenrigs- og sundhedsministeren (Sophie Løhde):

Vi behandler her et beslutningsforslag fra Dansk Folkeparti, og nok har vi fået en ny regering, men nogle ting ændrer sig ikke rigtig her i Folketingssalen. Vi skal nemlig endnu en gang diskutere et forslag fra Dansk Folkeparti, der vil fratage udenlandske borgere i Danmark deres ret til at stemme og stille op til valg i Danmark.

Det handler vel at mærke ikke om folketingsvalg og folkeafstemninger. Her kræver grundloven jo, at man er dansk statsborger. Det handler derimod om kommunal- og regionsrådsvalg og europaparlamentsvalg. Dansk Folkeparti anerkender sådan set – og det er jo både glædeligt og klædeligt – at sådan et forslag endda meget klart vil være i strid med EU-retten. Dansk Folkeparti foreslår derfor, at regeringen på Danmarks vegne går i gang med at tage skridt til at få ændret EU-retten, så vi derefter ensidigt kan ændre valgrets- og valgbarhedhedsbetingelserne.

Den ændring, som Dansk Folkeparti foreslår, vil kræve en ændring af Traktaten om den Europæiske Unions Funktionsmåde, det vil sige den ene af de to grundlæggende EU-traktater, som hele EU-samarbejdet er bygget op omkring. Og det er jo helt fair og legitimt politisk, at man gerne vil ønske EU og dens traktater hen, hvor peberet gror. Det gør den her regering ikke, og regeringen afviser derfor også forslaget.

For det første er stemmeretten et helt afgørende fundament for det danske demokrati og gør også en positiv forskel for integrationen af udenlandske borgere i vores samfund. Integration handler ikke kun om at spise frikadeller i børnehaven, i folkeskolen eller på arbejdspladser. Integration handler også om, at EU-borgere og andre udlændinge, der har boet en længere periode i Danmark, deltager aktivt i det danske lokaldemokrati. Det at stemme er også en vigtig del af den danske kultur.

Som det er i dag, kan EU-borgere over 18 år med en fast bopæl i Danmark stemme og stille op til kommunal- og regionsudvalg, nøjagtig ligesom at danskere bosat i andre EU-lande, eksempelvis en dansker, der tager til Tyskland eller til Sverige, også kan stille op til lokalvalg der. Det samme gælder ved europaparlamentsvalg. Kravene til andre udlændinge er strengere. De såkaldte tredjelandsborgere skal have haft fast bopæl i Danmark i mindst 4 år for at kunne stemme og stille op til kommunal- og regionsrådsvalg.

Reglerne for, hvornår tredjelandsborgere kan stemme og stille op til kommunal- og regionsrådsvalg, er løbende blevet justeret hen over årene. I hvert fald i nyere historisk tid er det nuværende krav om at have haft fast bopæl i Danmark i mindst 4 år det hidtil strengeste. Jeg mener, vi har lagt os på et fint niveau med de nugældende regler. For det andet kræver den ændring af EU's traktatmæssige grundlag, som Dansk Folkeparti foreslår, i første omgang, at vi skulle kunne levere enstemmighed blandt alle 27 EU-medlemslande og en efterfølgende ratifikation i hvert af de 27 EU-medlemslande.

Nu skal man jo være forsigtig med at sige, at EU-traktaten er på niveau med tyngdeloven, men at bede de andre 26 lande om at ændre på EU-traktaten, så Danmark kan forhindre deres borgere i at stemme og stille op til kommunal- og regionsrådsvalg, ser regering altså ikke lige for sig. Og på den baggrund kan regeringen ikke støtte beslutningsforslaget.

Kl. 10:14

Formanden (Søren Gade):

Tak for det. Og der er en række korte bemærkninger. Hr. Nick Zimmermann, Dansk Folkeparti.

Kl. 10:14

Nick Zimmermann (DF):

Tak. Jeg bliver nødt til lige at forstå noget. Sagde ministeren, at integration er mere end at få nogen til at spise nogle frikadeller? For så var det i hvert fald fuldstændig åndssvagt sagt, for det er der da aldrig nogen sinde nogen, der har påstået herinde, altså at integration er at få nogen til at spise frikadeller. Så det synes jeg virkelig at ministeren skal trække i sig igen. Ellers håber jeg i hvert fald, at ministeren vil komme ind på, hvem det er, der har sagt, at integrationen er at få nogle mennesker til at spise frikadeller. Det vil jeg i hvert fald gerne høre. Så vil jeg også godt prøve at spørge ministeren, om hun kan nævne et eneste europæisk land, hvor den massive muslimske indvandring har skabt en positiv forskel i forhold til landet.

Kl. 10:15

Formanden (Søren Gade):

Ministeren.

Kl. 10:15

Indenrigs- og sundhedsministeren (Sophie Løhde):

Jeg synes, det er glædeligt, hvis Dansk Folkeparti anerkender, at integration kan handle om rigtig mange ting, herunder også om deltagelse i lokal- og regionsrådsvalg, og at man har muligheden for at kunne deltage og øve indflydelse, også på lokaldemokratiet.

Kl. 10:15

Formanden (Søren Gade):

Nick Zimmermann for anden korte bemærkning.

Kl. 10:15

Nick Zimmermann (DF):

Okay, så det kan ministeren ikke nævne hvem der har sagt. Hvorfor står ministeren så på talerstolen og siger, at integration handler om mere end at spise frikadeller? Hvis ministeren ikke vil fortælle, hvem det er, der har sagt det, og der ikke er nogen, der har sagt det, hvorfor står ministeren så og siger det oppe på talerstolen?

Kl. 10:16

Formanden (Søren Gade):

Ministeren.

Kl. 10:16

Indenrigs- og sundhedsministeren (Sophie Løhde):

Jeg håber ikke, at der er nogen, der har sagt alt, hvad jeg har sagt i min tale heroppe på talerstolen. For så ville det jo være udtryk for, at jeg havde planket den tale fra et andet folketingsmedlem. Det kan jeg berolige ordføreren med ikke er tilfældet.

Kl. 10:16

Formanden (Søren Gade):

Fru Mette Thiesen, Dansk Folkeparti.

Kl. 10:16

Mette Thiesen (DF):

Tusind tak. Jeg skulle lige sikre mig igen, at det ikke var et medlem af Radikale Venstre, der stod på talerstolen. Altså, med den her småradikale argumentation, som ministeren lægger for dagen, mener ministeren så også, at man bare skal åbne op for at give danske statsborgerskaber?

For den argumentation, ministeren har, er, at man bare bliver integreret i det danske samfund, hvis man stemmer til valgene. Og med den argumentation må jeg gå ud fra, at regeringen – jeg håber virkelig ikke, det er sådan, det forholder sig – vil åbne op for bare at give statsborgerskab til alle, fordi man jo så mener, at man bliver integreret i det danske samfund, hvis man kan stemme til danske valg.

Kl. 10:16

Formanden (Søren Gade):

Ministeren.

Kl. 10:16

Indenrigs- og sundhedsministeren (Sophie Løhde):

Regeringen har ingen intention eller planer om at åbne op for en udvidelse i forhold til dansk statsborgerskab, og det kan man også umuligt have hørt mig stå at antyde eller påstå heroppe fra talerstolen.

Så måske vi skulle begynde at diskutere det beslutningsforslag, som Dansk Folkeparti rent faktisk har fremsat, og indholdet i det, medmindre selvfølgelig ordførerne gerne vil diskutere alle mulige andre elementer; så er det fair enough, men så synes jeg bare, det er ærgerligt, at vi bruger tiden her i Folketinget på at diskutere et beslutningsforslag fra Dansk Folkeparti.

Kl. 10:17

Formanden (Søren Gade):

Fru Mette Thiesen.

Kl. 10:17

Mette Thiesen (DF):

Nej, det var lige præcis det, ministeren sagde, så det kunne være, ministeren skulle overveje, om ministeren skulle – hvad skal man sige – formulere sig lidt skarpere i forhold til det her. For ministeren sagde faktisk, at det var en del af integrationen, at man kunne stemme til danske valg. Så er det ligesom sagt.

Men lad os endelig drøfte det her konkrete forslag, for det er et fremragende forslag. Det er jo fuldstændig vanvittigt, efter vores overbevisning, at man som udenlandsk statsborger, som udlænding, kan stemme til valg. Og vi ser jo desværre også i rigtig, rigtig mange kommuner eksempelvis, at man simpelt hen går benhårdt efter de her indvandrerstemmer, og at de derved kan få massiv indflydelse i lokale byråd i de her meget, meget belastede områder af Danmark.

Mener ministeren, at det, som jeg omtaler her, er udtryk for god integration?

Kl. 10:18

Formanden (Søren Gade):

Ministeren.

Kl. 10:18

Indenrigs- og sundhedsministeren (Sophie Løhde):

Jeg synes, det er udtryk for god integration, at man tager aktiv del i dansk kultur og i det danske samfund, at man har mulighed for også at øve indflydelse på det danske lokaldemokrati, at man kan stemme til kommunal- og regionsrådsvalg som EU-borger. Det er det, vi sidder og taler om i dag.

Så er der yderligere meget strammere regler, hvis det er, vi taler tredjelandsborgere. Og hertil kommer, at du skal have dansk statsborgerskab for overhovedet at stemme til folketingsvalg og til folkeafstemninger; det følger jo direkte af grundloven.

Kl. 10:18

Formanden (Søren Gade):

Hr. Mikkel Bjørn, Dansk Folkeparti.

Kl. 10:18

Mikkel Bjørn (DF):

Jeg må sige, at jeg mildt sagt bliver meget pikeret over, at ministeren fra Folketingets talerstol står og ja, næsten gør grin med Dansk Folkeparti og siger, at integrationen fra vores synsvinkel alene handler om at spise frikadeller i børnehaven. Hvad er det for en måde at omtale andre partier her i Folketinget på?

Er der nogen partier her i Folketinget, der har mere end en overfladisk forståelse af, hvad integrationen er hertillands, så er det Dansk Folkeparti, altså en forståelse for, at integrationen er mere end bare det at have et arbejde og at overholde lovgivningen, men at det faktisk også er det, at man fuldt ud tager del i det samfund, man en er en del af, at man lever efter danske værdier, normer, traditioner, at man forstår humoren, omgangstonen, arbejdsmoralen og tusind andre ting, og det er der, ministeren falder igennem.

Ministeren sagde jo selv i sin tale lige før, at integrationen bl.a. er det, at man får del i demokratiet, og at man får lov til at stemme. Jamen ud fra den argumentation må man jo også bare give alle et statsborgerskab, så alle kan få lov at stemme. Så har vi jo en perfekt integration hertillands. Altså, den argumentation hænger jo grundlæggende ikke sammen, for integrationen er et personligt ansvar. Det mener vi i Dansk Folkeparti.

Kl. 10:19

Formanden (Søren Gade):

Ministeren.

Kl. 10:20

Indenrigs- og sundhedsministeren (Sophie Løhde):

Jeg synes ikke, der er nogen grund til, at Dansk Folkepartis ordfører bliver pikeret. Jeg har sådan set redegjort for, at den her regering mener, at en integration også handler om, at en EU-borger, eksempelvis en tysker, en svensker, der har boet i Danmark igennem en længere årrække, har mulighed for at stemme til byrådsvalget og til regionsrådsvalget, på samme måde, som jeg også synes, det er godt, at en dansker, som rejser til Tyskland, og som bor der med sin familie og sine børn i 10 år, har mulighed for at stemme til lokalvalget i Tyskland.

Kl. 10:20

Formanden (Søren Gade):

Hr. Mikkel Bjørn, Dansk Folkeparti.

Kl. 10:20

Mikkel Bjørn (DF):

Så må de jo blive tyske statsborgere, og her taler vi jo ikke om personer, der nødvendigvis har været her i en længere årrække, men vi taler om personer, der kommer til Danmark, og som så allerede efter meget, meget kort tid har fuld stemmeret til kommunal- og regionsvalg. Det er det, vi i Dansk Folkeparti ønsker at tage et opgør med, fordi det at have stemmeret i et land betyder, at man fuldt og helt er en del af det folk, der er i landet. Og det er man jo ikke, bare fordi man er kommet til landet for en uge siden og har arbejdet der lidt og man måske har en intention om at rejse hjem igen på et senere tidspunkt. Altså, det bør kun være danske statsborgere, der har stemmeret i Danmark.

Kl. 10:21

Formanden (Søren Gade):

Ministeren.

Kl. 10:21

Indenrigs- og sundhedsministeren (Sophie Løhde):

Men du skal også være dansk statsborger for at kunne stemme til folketingsvalg og til folkeafstemninger i Danmark. Det sikrer grundloven.

Når det er sagt, er det jo sådan set set fra regeringens synspunkt fint, at EU-borgere har mulighed for at kunne deltage i det danske lokaldemokrati og at stemme til byrådsvalget og at stemme til regionsrådsvalget. Og når vi snakker tredjelandsborgere – hvis vi endelig skal ind på den diskussion – så er reglerne jo blevet strammet ad flere omgange. Ja, alene igennem de seneste 5 år er kravene til at opnå valgret og valgbarhed for udlændinge strammet adskillige gange.

Kl. 10:21

Formanden (Søren Gade):

Der er ikke flere korte bemærkninger til indenrigs- og sundhedsministeren, så vi siger tak og går nu til ordførerrækken. Den første, der får ordet, er fru Birgitte Vind fra Socialdemokratiet.

Kl. 10:22

(Ordfører)

Birgitte Vind (S):

Tak for ordet. Jeg må sige, at det føles som noget af et deja-vu at læse Dansk Folkepartis forslag her. For lidt over et år siden stod jeg her også og – sagt på en anden diplomatisk måde – rystede lidt på hovedet af Dansk Folkepartis forslag om at ophæve stemmeretten for udvalgte borgere i det danske samfund. Meget er sket i dansk politik siden. Vi har haft et folketingsvalg og fået en regering hen over midten, vi har haft et nybrud i dansk politik, men desværre er der i denne sag ikke flyttet ret meget på Dansk Folkepartis syn på det demokratiske folkestyre.

Derfor vil jeg igen for god ordens skyld slå fast, at vi i Socialdemokratiet stadig væk slår ring om borgernes rettigheder. Vi er selvfølgelig meget enige i, at et lokaldemokrati hele tiden skal gødes, skal plejes, skal udvikles, men jeg har simpelt hen så svært ved at forstå, hvordan Dansk Folkeparti kan mene, at det at fratage bestemte borgere nogle rettigheder og nogle muligheder skulle styrke noget lokaldemokrati; det forstår jeg simpelt hen ikke. Vi ser det faktisk som direkte ødelæggende for vores demokrati, hvis man vil igangsætte en proces mod en traktatændring for at fratage nogle borgere deres rettigheder, deres stemmeret i et demokrati.

Dansk Folkeparti har fremsat et beslutningsforslag, der vil være i strid med EU-retten og Danmarks internationale forpligtelser til at sikre, at herboende udlændinge, der opfylder en række betingelser, kan stemme til regionale og kommunale valg. Valgret og valgbarhed til kommunale og regionale valg for EU-statsborgere er reguleret i Traktaten om Den Europæiske Unions funktionsmåde, der fastslår, at enhver unionsborger, der har bopæl i en medlemsstat, hvor vedkommende ikke er statsborger, har valgret og er valgbar ved kommunale valg i den medlemsstat, hvor vedkommende har bopæl, på samme betingelser som statsborgerne i denne stat.

Vi ønsker ikke at tage skridt for at ændre traktaten, som er med til at sikre unionsborgere – og vi er medlem af den europæiske union – og dermed også danske borgere grundlæggende rettigheder. Det er jo i forvejen ikke hvem som helst, der har stemmeret, og vi mener, at 4 år er en fornuftig grænse. Vi kan slet ikke forstå, at man mener, at det skader lokaldemokratiet, at udenlandske statsborgere, der bor, arbejder, betaler skat og har levet mindst 4 år i Danmark, må være en del af vores lokaldemokrati. Vi har jo netop en forventning om, at disse mennesker er deltagende i vores samfund, og selvfølgelig skal det også gælde demokratiet.

Deltagelse helt basale demokratiske processer som et valg er i min optik en af vores lands kerneværdier. Det er noget af det smukkeste, vi har, og det skal vi selvfølgelig værne om og ikke indskrænke. Samtidig synes jeg også, det virker en smule – og nu bliver jeg måske lidt grov – tonedøvt, at vi i en tid, hvor Rusland invaderer et land på det europæiske kontinent, hvilket grundlæggende udfordrer de demokratiske rettigheder, som EU og Danmark værner om, fremsætter et forslag i Folketinget, som ønsker at igangsætte en proces om en traktatændring, som i sidste ende vil fratage herboende mennesker deres demokratiske rettigheder.

Den fortsatte krig i Ukraine burde minde os alle om, at demokratiet er noget af det allerallerfineste, vi har, og det skal vi passe på. At fratage samfundsborgere deres mulighed for at bidrage til demokratiet med deres stemme er i min optik ødelæggende for et samfunds sammenhængskraft. Vi er i en tid, hvor vi skal samle og ikke splitte. Vi skal værne om og styrke vores demokrati og ikke indskrænke det.

Derfor kan Socialdemokratiet ikke støtte forslaget. Jeg skulle hilse fra Radikale Venstre og sige, at det kan de heller ikke. Tak for ordet.

Kl. 10:25

Formanden (Søren Gade):

Tak for det. Der er en række korte bemærkninger, først fra hr. Nick Zimmermann, Dansk Folkeparti.

Kl. 10:25

Nick Zimmermann (DF):

Sikke da en overraskelse, at du skulle hilse fra Radikale Venstre.

Jeg synes virkelig, det er rystende at sammenligne det her med, hvad der foregår med Ruslands invasion af Ukraine. Jeg synes virkelig, det er direkte usmageligt af et regeringsparti på den måde at sammenligne de her to ting. Det er virkelig for dårligt – ja, jeg er faktisk rystet over, at man kan finde på det. Og jeg synes virkelig, at ordføreren skulle tænke sig lidt om. Så er det sagt.

Danmark er jo danskernes land, og derfor burde det selvfølgelig også kun være danskere, der kunne stemme til valg. Men sådan er det jo ikke. Ordføreren nævner også, at der er mange, der bor og arbejder her. Men nu er det altså sådan, at en meget, meget stor del af dem, der kommer hertil, jo ikke arbejder; de er på passiv forsørgelse. Så hvis det skulle gå ud på, at man arbejdede, var der da en stor del af dem, der kommer hertil, der hvert fald ikke kunne stemme.

Men jeg vil bare sige, at jeg virkelig håber, at ordføreren vil trække sammenligningen tilbage.

Kl. 10:26

Formanden (Søren Gade):

Ordføreren.

Kl. 10:26

Birgitte Vind (S):

Altså, når spørgeren går tilbage og genhører den her debat, tror jeg han vil kunne høre, at jeg ikke sammenligner – jeg siger netop, at i en tid, hvor demokratiet knægtes i Europa, skal vi særlig værne om demokratiet, og det er ikke at drage en sammenligning med en krig. Jeg ved ikke, hvad det er for noget vrøvl – undskyld.

Kl. 10:27

Formanden (Søren Gade):

Hr. Nick Zimmermann.

Kl. 10:27

Nick Zimmermann (DF):

Jamen det her har da ikke noget som helst at gøre med, hvad der foregår med Ruslands invasion af Ukraine. Og det har da ikke noget som helst med demokrati at gøre, at der kan komme folk til vores land og så stemme. Det her er jo vores land, det er jo danskernes land. Så at påstå, at det, at man kan komme til vores land og få lov at stemme, skulle være en eller anden del af den demokratiske proces, er jo et fjollet argument.

Kl. 10:27

Formanden (Søren Gade):

Ordføreren.

Kl. 10:27

Birgitte Vind (S):

Jamen vi er jo så ikke helt enige i forhold til demokrati og rettigheder og det med at være et gyldigt medlem af et land og de processer, der sker i et land. Jeg synes, det er nogle rigtig fine regler, vi har i dag, hvor man trods alt skal have boet her en årrække, hvis man f.eks. ikke er EU-borger, i forhold til at få stemmeret. Det synes jeg virker som en god og fornuftig ting – man når at lære landet at kende, man når at integrere sig, man når at forstå landets regler og love. Og jeg synes, det kan være en berigelse, at folk fra andre lande kommer med deres erfaringer og bidrager til vores demokrati.

Kl. 10:28

Formanden (Søren Gade):

Tak for det. Jeg giver nu ordet til hr. Mikkel Bjørn, Dansk Folkeparti.

Kl. 10:28

Mikkel Bjørn (DF):

Jeg må sige, at jeg hørte fuldstændig det samme som Nick Zimmermann, og jeg er også fuldstændig rystet. Først har vi en minister, der står fra Folketingets talerstol og gør grin med Dansk Folkeparti, og nu har vi en ordfører for Socialdemokratiet, der står og sammenligner Dansk Folkeparti med Rusland. Jeg ved simpelt hen ikke, hvad der foregår. Prøv at høre her, det her handler om, at efter 4 år i Danmark har vi ikke erfaring for, at mellemøstlige indvandrere eksempelvis har en forståelse for, hvad Danmark er for et land, har integreret sig, assimileret sig ind i det danske samfund eller tager del i folkelivet helt generelt, og så skal de da ikke have stemmeret hertillands – muligheden for at påvirke det land, som vi alle sammen lever i, påvirke lokalsamfund i en potentielt meget negativ retning. Det er det, det her handler om, og det kunne jeg tænke mig Socialdemokratiet kommenterede på i stedet for at sammenligne os med Rusland.

Kl. 10:29

Formanden (Søren Gade):

Ordføreren.

Kl. 10:29

Birgitte Vind (S):

Jeg er faktisk lige så rystet, men det er vist over noget andet, og det er, at jeg på noget tidspunkt skulle have sammenlignet Dansk Folkeparti med Rusland. Jeg siger, at i en tid, hvor demokratiet knægtes i Europa, skal vi netop værne om det demokrati, vi har, og vi skal ikke gå i gang med at udstille bestemte borgere og sige, at de ikke må stemme. Noget af det fineste, vi har, er vores demokrati, og det skal vi passe rigtig godt på. Vi skal hele tiden udvikle det, og det vil jeg meget gerne være med i en debat om hvordan vi kan gøre. Det synes jeg er vigtigt. Og vi skal også tage de her debatter løbende. Men vi er ikke enig med forslagsstilleren, og det tror jeg ikke jeg har så meget mere at sige til.

Kl. 10:29

Formanden (Søren Gade):

Hr. Mikkel Bjørn.

Kl. 10:29

Mikkel Bjørn (DF):

Men det, ordføreren siger, er jo, at på grund af det, der foregår i Ukraine med Rusland, skal man ikke gøre som Dansk Folkeparti. Det er jo en form for sammenligning og en mærkelig dragning mellem noget, der slet ikke har med konflikten mellem Rusland og Ukraine at gøre. Det her handler om, om udlændinge, der ikke er danske statsborgere, skal have stemmeret i Danmark, og det har da intet med Ukrainekonflikten at gøre.

Kl. 10:30

Formanden (Søren Gade):

Ordføreren.

Kl. 10:30

Birgitte Vind (S):

Vi lever på det samme kontinent, vi deler de samme værdier som ukrainerne, og vi værner om demokratiet. Vi ved jo også, at Ukraine har et stort ønske om at blive optaget i Den Europæiske Union, og det er der en rigtig god grund til, og det er, at vi i Den Europæiske Union netop værner om borgernes rettigheder og de vestlige værdier, og det er noget, der ligger os på sinde i Socialdemokratiet at værne om. Og selvfølgelig skal vi løbende debattere det og holde gang i den debat. Og det behøver jo altså ikke at være negativt, at der er borgere med en anden baggrund end dansk, som deltager i et demokrati.

Kl. 10:30

Formanden (Søren Gade):

Fru Mette Thiesen, Dansk Folkeparti.

Kl. 10:30

Mette Thiesen (DF):

Så er jeg bare nødt til at sige, selv om det bliver sådan helt dansklæreragtigt, at ordføreren simpelt hen skulle have tænkt sig bedre om, da ordføreren skrev sin tale. For når man begynder at drage paralleller til krigen i Ukraine og Ruslands invasion af en fri nation i forhold til det her, så er det fuldstændig logisk, at folk vil sidde og drage den konklusion, som vi også i Dansk Folkeparti gør. Så det kunne være, at ordføreren skulle have tænkt lidt mere over det, da hun formulerede sin tale, for så er det, som ordføreren har stået og sagt, simpelt hen bare dårligt formuleret.

Når det så er sagt, er man jo også lidt træt af igen og igen, når vi sidder og drøfter ting herinde i den her Folketingssal, at man, i særdeleshed fra ordførerens partis side, altid skyder skylden på enten krigen i Ukraine eller corona, og ordføreren manglede bare den sidste, og så var der full – og nu siger jeg noget, man ikke må sige, men jeg siger det alligevel – bullshit bingo, for det er jo det, vi står med. Det har intet med det at gøre. Det her har noget at gøre med, om man mener, at folk, som kommer udefra, skal have lov til at have demokratisk indflydelse på danskernes land – ja eller nej.

Så kunne jeg godt tænke mig at stille et spørgsmål til ordføreren: Mener ordføreren reelt set, at alle mennesker, der er kommet her til Danmark, også selv om de kommer fra Mellemøsten og Nordafrika, er fuldt integreret efter 4 år?

Kl. 10:32

Formanden (Søren Gade):

Inden jeg giver ordet til ordføreren, vil jeg bare sige, at det var helt korrekt – det må man ikke sige her i Folketingssalen.

Så giver jeg ordet til ordføreren.

Kl. 10:32

Birgitte Vind (S):

Når det handler om integration, kan vi altid blive bedre. Vi kan gøre det endnu bedre, end vi gør i dag. Integration går jo sådan set begge veje – der er nogle, der skal tage godt imod, og der er nogle, der skal integrere sig. Og jeg er sådan set meget enig med ministeren i, at det at deltage i lokale beslutningsprocesser, de civile samfundsorganisationer osv. jo er noget af det, der er med til, at man forstår samfundet og kan være en del af det lokale demokrati.

Jeg har jo sådan set svaret på spørgsmålet om, hvorvidt folk, der kommer udefra, skal kunne stemme til danske valg – der har vi jo nogle helt præcise regler. Vi har nogle regler i EU, som vi er en del af, og så har vi nogle regler, der siger, at hvis du kommer fra et andet land end EU, skal du have boet her i en årrække for at få stemmeret. Det synes jeg er nogle rigtig fine regler – som det er i dag. Og vi er ikke til sinds at lave om på det eller prøve at udfordre traktaterne, som det her forslag lægger op til.

Kl. 10:33

Formanden (Søren Gade):

Fru Mette Thiesen.

Kl. 10:33

Mette Thiesen (DF):

Ordføreren svarede ikke rigtig på mit spørgsmål. Det første er en totalt forfejlet præmis. Nej, integration er et personligt ansvar. Det er ikke en offentlig opgave, en kommunal opgave eller noget som helst, som vi som danskere skal gøre for nogen, der kommer hertil. De skal integrere sig, assimilere sig i det danske samfund – det er ikke vores ansvar overhovedet. Så det første er en falsk præmis.

For det andet svarede ordføreren ikke på mit spørgsmål. Mener ordføreren, at alle mennesker, der er kommet hertil, er fuldt assimileret, integreret i det danske samfund, sådan at de har krav på stemmeret efter kun 4 år?

Kl. 10:33

Formanden (Søren Gade):

Ordføreren.

Kl. 10:33

Birgitte Vind (S):

Så vil jeg godt gentage, hvad jeg sagde i starten: Nej, jeg tror, vi kan gøre integrationen meget bedre, end vi gør i dag, så alle kan deltage på ordentlige vilkår.

Kl. 10:33

Formanden (Søren Gade):

Den næste korte bemærkning er fra hr. Peter Kofod, Dansk Folkeparti.

Kl. 10:34

Peter Kofod (DF):

Tak for det. Det lød jo lidt som et ekko af Socialdemokratiet i 1990'erne eller 00'erne, altså den ordførertale, vi fik præsenteret her. Og at man også hilser fra Radikale Venstre, kommer lidt bag på mig, må jeg sige. Det kommer også bag på mig, at man afviser det her beslutningsforslag, fordi der er krig i Ukraine. Men altså, det er fair nok, hvis det er det, argumentationen rækker til.

Men det, jeg vil spørge ind til, er det svar, som ordføreren gav til fru Mette Thiesen, hvor ordføreren fik sagt, at integration går begge veje. Og jeg har bare lyst til at spørge, om det er Socialdemokratiets holdning, at integrationen går begge veje.

Kl. 10:34

Formanden (Søren Gade):

Ordføreren.

Kl. 10:34

Birgitte Vind (S):

Altså, hvis der kommer et menneske til Danmark og vi ikke ved, hvordan vi tager imod det her menneske, og det her menneske i øvrigt ikke ved, hvilke regler der er, så kan der umuligt blive tale om integration. Derfor har vi jo i Danmark en række regler for, hvordan man kan komme ind på arbejdsmarkedet, at man kan få nogle sprogkurser osv. Og det er nogle helt konkrete ting, vi her i Folketinget har besluttet der skal sættes i værk, for at der kan foregå en integrationsproces.

Integration kommer ikke bare til at ske af sig selv, fordi man træder ind over et lands grænser. Der skal selvfølgelig være nogen, der tager imod en på den ene eller den anden måde. Det kan vi så være enige eller uenige om, altså hvordan det skal se ud; det kan være, Dansk Folkeparti slet ikke mener, at den danske stat skal gøre noget overhovedet.

Altså, vi har jo i Socialdemokratiet et ønske om også at stille nogle krav til folk, der kommer hertil. Det er i hvert fald en del af Socialdemokratiets integrationspolitik og udlændinge- og flygtningepolitik.

Kl. 10:35

Formanden (Søren Gade):

Hr. Peter Kofod.

Kl. 10:35

Peter Kofod (DF):

Jamen det var dog ikke meget svar. For hvem har ansvaret for integrationen? Er det et ansvar, der går begge veje, eller er det et ansvar, den enkelte, der kommer hertil, har? Jeg mener ikke, at integrationen går begge veje. Jeg mener, at Danmark er danskernes land. Kommer man hertil, forventes det selvfølgelig, at man tilpasser sig forholdene i Danmark. Sådan må det være.

Jeg var egentlig bare nysgerrig på, om Socialdemokratiet har den samme holdning, altså at kommer man hertil, tilpasser man sig efter de forhold, der er i Danmark.

Kl. 10:35

Formanden (Søren Gade):

Ordføreren.

Kl. 10:36

Birgitte Vind (S):

Ja, det gør man, og nogle af de forhold er nogle forhold, som vi har siddet og har bestemt i det her Folketing.

Kl. 10:36

Formanden (Søren Gade):

Hr. Kim Edberg Andersen, Nye Borgerlige.

Kl. 10:36

Kim Edberg Andersen (NB):

Tak for det. Jeg havde egentlig ikke tænkt mig at stille nogen spørgsmål, for jeg er ikke sådan helt i tvivl om, at Socialdemokraterne godt kan lide at sige, at de vil stramme, og så ikke gør det. Men jeg bliver alligevel nødt til at kommentere den der lidt flotte retorik om, at det med udlændinge, der stemmer i Danmark, er et demokratisk grundprincip, som er vigtigt. Det må jo så også gælde i den situation, der er i Ukraine, som også blev ført ind i samtalen. Derfor vil jeg gerne spørge: Når det nu er et grundprincip, vi skal stå vagt om, hvordan har ordføreren det så med, at det princip brugte russerne i Donbasregionen? De afholdt jo et valg. De afholdt et valg, hvor man fik lov til at stemme, præcis sådan som ordføreren står og siger at de skal have lov til. Så er det Socialdemokraternes holdning, at demokratiet er blevet virkeliggjort, og at Donbasregionen er russisk? For de afholdt jo et demokratisk valg.

Kl. 10:37

Formanden (Søren Gade):

Ordføreren.

Kl. 10:37

Birgitte Vind (S):

Jeg var ikke klar over, at der blev afholdt et demokratisk valg. Det var ikke mit indtryk, men det kan være, at ordføreren er bedre oplyst end mig.

Kl. 10:37

Formanden (Søren Gade):

Hr. Kim Edberg Andersen.

Kl. 10:37

Kim Edberg Andersen (NB):

Jeg tror ikke, der var nogen, der var i tvivl om, at der blev afholdt et valg. Der er heller ikke nogen, der er i tvivl om resultatet. Nu kan jeg forstå, at man nu mener, at det er udemokratisk. Men er det udemokratisk, fordi det er udlændinge, som har stemt noget, altså præcis de samme udlændinge, som vi mener skal have lov til at stemme til danske valg? Hvornår mener Socialdemokraterne, at vi skal tage det her op igen? Er det, når den første danske kommune er blevet muslimsk? For vi har jo kommuner i Danmark, hvor der er et muslimsk flertal blandt dem, der bliver født. Så er det der, vi skal tage det op, eller skal vi bare sige, at Danmark er danskernes land, og at det er danskerne, der stemmer, både lokalt, regionalt og til Folketinget?

Kl. 10:37

Formanden (Søren Gade):

Ordføreren.

Kl. 10:37

Birgitte Vind (S):

Undskyld, jeg er desværre ikke helt sikker på, at jeg forstod spørgsmålet, i forhold til om vi så bare skulle acceptere, at der var nogle kommuner, der var helt muslimske, fordi der var en overvægt af muslimske borgere. Det har jeg ikke kendskab til at der er nogen kommuner der er. Men det er nu engang sådan, at i det her land har vi nogle regler, som er udstukket i fællesskab med EU, og nogle regler, som vi har udstukket her i Folketinget, og de regler er vi til sinds at bevare, som det ser ud lige nu. Vi er ikke til sinds at gå ind og prøve at ændre på traktaterne i EU.

Kl. 10:38

Formanden (Søren Gade):

Der er ikke flere korte bemærkninger, så vi siger tak til fru Birgitte Vind fra Socialdemokratiet. Jeg byder nu velkommen til fru Heidi Bank fra Venstre.

Kl. 10:38

(Ordfører)

Heidi Bank (V):

Tak for det, formand. Det her beslutningsforslag fra Dansk Folkeparti vedrører nogle af de mest fundamentale principper i et demokrati, nemlig valgbarhed og valgret: Hvem kan blive valgt, og hvem kan stemme? Nu er det jo ikke første gang, som vi allerede har hørt, at vi ser beslutningsforslag fra Dansk Folkeparti med ønske om at begrænse EU-borgeres adgang til at stemme i Danmark. Ligesom tidligere kan Venstre ikke støtte beslutningsforslaget.

Kommunal og regional politik er det lokale, nære demokrati. Der bliver taget beslutninger, der påvirker dagligdagen for borgerne i kommunen eller regionen. Derfor mener vi også i Venstre, at det er rimeligt, at personer, der bor i kommunen eller regionen, kan deltage i lokaldemokratiet. På samme måde finder jeg det rimeligt, at en dansk statsborger, der har valgt at bosætte sig i f.eks. Frankrig eller Østrig, har mulighed for at deltage i det lokale demokrati der.

At man skal være dansk statsborger for at stemme til vores folketingsvalg, støtter vi fuldt og helt op om. Det ønsker Venstre bestemt ikke at ændre på. Men jeg mener, at vi er nødt til at skelne mellem folketingsvalg på den ene side og så de lokale valg på den anden side. Som sagt kan Venstre ikke støtte det fremsatte beslutningsforslag. Tak for ordet.

Kl. 10:40

Formanden (Søren Gade):

Tak for det, og der er en enkelt kort bemærkning. Hr. Nick Zimmermann, Dansk Folkeparti.

Kl. 10:40

Nick Zimmermann (DF):

[Lydudfald] … et byråd eller en kommunalbestyrelse er jo ikke bare nærdemokrati. Der bliver truffet rigtig, rigtig mange vigtige og betydningsfulde beslutninger for danskerne, og hvis det er sådan, at der ude i kommunerne eksempelvis bliver en konkurrence om, hvem der vil lave mest muligt kønsopdelt svømning i vores svømmehaller, eller hvem der vil opføre en stormoské, eller hvem der vil lave minareter, eller hvem der vil tillade at kalde til bøn, så kan det jo netop være sådan noget, der flytter stemmerne ude lokalt. Det kan jo gøre, at vi på sigt kommer til at få lommer i Danmark, hvor der sidder byråd med et stort flertal af muslimske borgere, hvilket gør, at vi danskere er i undertal i vores egne kommuner, i vores eget land. Netop derfor er det her forslag, som vi fremsætter, jo så nødvendigt. Vi er nødt til at passe på Danmark.

Kl. 10:40

Formanden (Søren Gade):

Ordføreren.

Kl. 10:40

Heidi Bank (V):

Jeg synes, det er fint, at vi får debatteret de her ting, men jeg må også bare sige, at jeg synes, der bliver sat nogle lighedstegn og sat nogle skræmmebilleder op, som jeg bare ikke er enig i. Hr. Nick Zimmermann står og italesætter islam og den påvirkning, den har, som om det pr. automatik er noget, der resulterer i skæve beslutninger. Prøv at høre, der er jo masser at mennesker, der har den ene eller den anden religion, som bidrager positivt til det danske samfund, og som går på arbejde hver dag, og som kan være enig med hr. Nick Zimmermann i nogle ting, og som kan være enig med mig i andre ting. Så lad os nu passe på, at vi ikke gør det til sådan en generel og splittende måde, vi debatterer de her emner på. Vær mere specifik i den måde, man italesætter de her ting. F.eks. er der også blevet sagt fra Dansk Folkepartis side, at det her handler om udlændinge. Altså, det forslag, som I har fremsat, vedrører jo EU-borgeres rettigheder.

Kl. 10:41

Formanden (Søren Gade):

Hr. Nick Zimmermann.

Kl. 10:41

Nick Zimmermann (DF):

Så tror jeg lige, at jeg bliver nødt til at forstå det fuldstændigt. Vil det sige, at ordføreren rent faktisk mener, at den muslimske indvandring til Danmark overordnet set har gjort en positiv forskel for danskerne, for Danmark? Og kan ordføreren måske i samme omgang nævne bare et eneste europæisk land eller et eneste sted i Danmark, hvor den muslimske indvandring har gjort en positiv forskel – et eneste sted, hvor der er kommet en hel masse fra Mellemøsten og Afrika, og hvor man er lykkedes og det hele bare fungerer og er fryd og gammen? Det kunne jeg i hvert fald godt tænke mig høre.

Kl. 10:42

Formanden (Søren Gade):

Ordføreren.

Kl. 10:42

Heidi Bank (V):

Jeg står virkelig og spekulerer over, om ordføreren har læst sit eget beslutningsforslag. Altså, det her forslag vedrører EU-borgeres rettigheder. Det vedrører ikke udlændinge generelt, og det er jo det, man ligesom hele tiden prøver at italesætte. Hvis man går ind og læser lidt statistik på noget af det her, vil man jo også kunne se, når man går ind og ser på, hvem det så er, der stemmer ved de her valg til kommuner og regioner, at dem, der ligger i toppen, er nordmænd og svenskere og hollændere. Hvis du ser på bulgarere og rumænere, ligger de helt i bund, og jeg synes jo netop, det er et udtryk for, at der for borgere, når de kommer her til landet og f.eks. arbejder på slagterier eller med rengøring – altså nogle af alle de jobs, vi gerne vil have besat – så faktisk skal lidt til, før de overhovedet går hen og stemmer.

Kl. 10:43

Formanden (Søren Gade):

Fru Mette Thiesen, Dansk Folkeparti.

Kl. 10:43

Mette Thiesen (DF):

Tusind tak. Ordføreren kommer fra et liberalt parti, og derfor har man måske også en lidt anden tilgang til det her, men der må ikke herske nogen tvivl om, at Dansk Folkeparti er et fædrelandskærligt parti. Vi er et parti, som værner om Danmark og danskerne, og derfor er vi fuldstændig klare i mælet om, at islam ingen indflydelse skal have i det danske samfund, overhovedet. Det er bare, så det er slået fuldstændig fast.

Men jeg kunne egentlig godt tænke mig at høre ordføreren om noget, for man ser jo rigtig mange kommuner, som begynder at have de her valgbusser. Hvis man er så doven, at man ikke engang gider at gå ned og stemme, så kommer der betalt af kommunens borgere en bus ud, f.eks. i nogle af de her belastede boligområder, sådan at man kan stemme. Mener ordføreren, at det er godt for demokratiet, eller mener ordføreren, at det er noget skidt?

Kl. 10:44

Formanden (Søren Gade):

Ordføreren.

Kl. 10:44

Heidi Bank (V):

Jeg mener jo netop, at det er en lokal beslutning, hvordan man vælger at understøtte demokratiet i et område, og der har jeg sådan set tillid til, at det kan de kommunale politikere godt finde ud af.

Kl. 10:44

Formanden (Søren Gade):

Fru Mette Thiesen.

Kl. 10:44

Mette Thiesen (DF):

Okay, det har jeg så ikke. Det er jeg bare nødt til at sige, jeg har selv oplevet det. Jeg kan faktisk ikke huske, om Venstre i Hillerød på det tidspunkt stemte for den her valgbus, eller om de var imod, så den lader vi ligge. Men jeg synes jo, at det er meget paradoksalt, at man som såkaldt borgerligt parti mener, at det er en kommunal opgave at sikre, at folk kan stemme til noget, som vi i øvrigt slet ikke mener de burde kunne stemme til. Så jeg kunne egentlig bare godt tænke mig at høre, om ordføreren lidt mere havde en holdning til det, og så vil jeg i øvrigt bare lade den ligge der.

Kl. 10:44

Formanden (Søren Gade):

Ordføreren.

Kl. 10:44

Heidi Bank (V):

Nu skal jeg selvfølgelig ikke lægge spørgeren ord i munden, men jeg har bare indtryk af, at der igen i virkeligheden kører en diskussion, som handler lidt om noget andet end det her beslutningsforslag. Det her handler om EU-borgere, og det handler om deres mulighed for og ret til at kunne stemme ved lokalvalg, præcis som jeg som dansker, hvis jeg vælger at bosætte mig et andet land, har mulighed for det, og jeg synes måske, at det var godt, at det var det, vi holdt os til.

Kl. 10:45

Formanden (Søren Gade):

Tak for det. Der er ikke flere korte bemærkninger, så vi siger tak til fru Heidi Bank fra Venstre. Og jeg byder nu velkommen til hr. Mike Villa Fonseca fra Moderaterne.

Kl. 10:45

(Ordfører)

Mike Villa Fonseca (M):

Tak for ordet, formand. Lad mig starte med at sige, at vi i Moderaterne ikke støtter op omkring det her beslutningsforslag. I Moderaterne tror vi på, at mennesker, som bor i vores kommuner og i vores regioner, skal have indflydelse på vores politiske beslutninger, og det skal være der, hvor det står dem nærmest. Det er også vigtigt for mig at påpege, at det her ikke handler om folketingsvalg eller folkeafstemninger. Det er en grundlovsbestemt ret, og der er det sådan, at det tilfalder danske statsborgere.

Stemmeretten forbinder befolkningen til vores demokrati og til det levende samfund, vi har i Danmark. Når vi føler os hørt, føler vi os også forpligtede over for det samfund, vi er i og lever i, og når vi føler os forpligtede, gør vi os umage i vores fællesskab. Men når vi ikke føler os som en del af fællesskabet, så er det sådan, at vi bliver frustrerede, og at vi bliver vrede og sure. Vi skal passe på det nære demokrati, og vi skal have stor respekt for, hvad det betyder for den enkelte.

Vi støtter ikke forslaget, fordi det også er et brud på EU-retten. Det lytter jeg mig også til at Dansk Folkeparti også anerkender, og i Moderaterne er vi ikke interesserede i at ændre på den fundamentale bestemmelse. Det ser vi ikke nogen grund til. Det Europæiske Fællesskab er ligesom det kommunale og det regionale fællesskab noget, vi skal værne om og bevare. Tak for ordet.

Kl. 10:47

Formanden (Søren Gade):

Tak for det. Der er ingen korte bemærkninger. Vi siger tak til hr. Mike Villa Fonseca fra Moderaterne, og jeg byder nu velkommen til fru Theresa Berg Andersen fra Socialistisk Folkeparti.

Kl. 10:47

(Ordfører)

Theresa Berg Andersen (SF):

Tak for det, og tak for ordet. Jeg skal gøre det kort. SF ønsker under ingen omstændigheder at indskrænke EU-borgernes ret til at stemme ved valgene til kommunalbestyrelser og regionsråd og for så vidt heller ikke retten for andre statsborgere, der har haft fast bopæl i Danmark i 4 år.

I SF mener vi, at stemmeretten og valgbarheden er med til at styrke den almene dannelse og en demokratisk integration i det danske samfund. Vi mener, at disse borgere har en lige så stor objektiv interesse i at være med til at præge de lokale beslutninger, som skal træffes ude i vores kommuner, som danskere har. Jeg kunne komme i tanker om mange presserende spørgsmål på bl.a. børne-, skole- og ældreområdet, som kunne have disse menneskers interesse.

Endelig betaler de her borgere på linje med andre danske statsborgere også kommuneskat og skat til regionens sygehuse. Så hvorfor ikke være med til at bestemme til de lokale valg og de regionsrådsvalg og de prioriteringer, der skal gøres her? Derfor bliver det et klart nej tak til B 29 fra SF.

Kl. 10:48

Formanden (Søren Gade):

Tak for det. Der er en enkelt kort bemærkning fra hr. Nick Zimmermann, Dansk Folkeparti.

Kl. 10:48

Nick Zimmermann (DF):

Jamen sikke dog en overraskelse, må jeg vel starte med at sige. Jeg kunne godt tænke mig at prøve at spørge ordføreren, om hun kan nævne et sted i Danmark eller måske bare generelt set rundtom i Europa, hvor den muslimske indvandring har fungeret og det nu er fryd og gammen, og hvor det hele bare hænger alle tiders sammen.

Kl. 10:48

Formanden (Søren Gade):

Ordføreren.

Kl. 10:49

Theresa Berg Andersen (SF):

Jeg kan jo, ligesom det er pointeret her flere gange i dag, sige, at der i bemærkningerne til forslaget her lige nøjagtig står, at forslagsstillerne finder det rimeligt, at borgere fra andre EU-lande kan stemme på lige fod med danske statsborgere. Så her taler vi altså om en gruppe af mennesker fra EU-lande. Det er blevet pointeret så fint af Venstres ordfører i dag. Men jeg vil gerne invitere ordføreren, Nick Zimmermann, fra Dansk Folkeparti til et sted, hvor integrationen er lykkedes, bl.a. i min egen kommune, Vesthimmerlands Kommune, som har et af de største asylcentre i en lille landsby, hvor jeg vil påstå at integrationen medfører noget godt.

Kl. 10:49

Formanden (Søren Gade):

Hr. Nick Zimmermann.

Kl. 10:49

Nick Zimmermann (DF):

Der vil jeg bare starte med at sige, at det overhovedet ikke har nogen interesse at tage med på sådan en tur, absolut ikke.

Så ordføreren kan altså ikke nævne et eneste europæisk land, hvor integrationen af muslimske indvandrere har fungeret godt. Hvorfor vil man så ikke være med til at bakke op om, at vi bliver nødt til at sige, at det kun er danskere, der skal stemme til danske valg? Danmark er jo danskernes land, og derfor er det selvfølgelig også os, der skal sætte retningen for det land, som vi elsker så højt.

Kl. 10:50

Formanden (Søren Gade):

Ordføreren.

Kl. 10:50

Theresa Berg Andersen (SF):

Nu handler det her jo ikke specielt om andre EU-lande. Noget, der undrer mig utrolig meget, er, at jeg tit hører, at Dansk Folkeparti taler om en fejlslagen integration. Derfor undrer det mig også, at man lige nøjagtig i et svar om det her siger, at man vil afskære borgere fra at involvere sig i det danske samfund for at få en vellykket integration. Jeg synes også, ordføreren skal gå hjem og læse den analyse, der er fra Dansk Industri i dag, og som viser, at beskæftigelsen for lige nøjagtig den her gruppe af mennesker er stigende. Ved udgangen af 2022 var 64 pct. af dem, der var 20-64 år, integrerede i det danske samfund og var beskæftigede. Så jeg synes da, vi er på vej. Så det at udelukke en gruppe af mennesker, som bidrager positivt til det danske samfund, slår forkert.

Kl. 10:51

Formanden (Søren Gade):

Tak for det. Der er ikke flere korte bemærkninger. Vi siger tak til fru Theresa Berg Andersen fra Socialistisk Folkeparti. Jeg byder nu velkommen til hr. Jens Henrik Thulesen Dahl fra Danmarksdemokraterne.

Kl. 10:51

(Ordfører)

Jens Henrik Thulesen Dahl (DD):

Tak, formand. Overskriften på det her beslutningsforslag fra DF er, at det kun er danske statsborgere, der skal kunne stemme til danske valg. Men det, der egentlig foreslås, er at pålægge regeringen, at den skal forsøge at få ændret traktaten om Den Europæiske Unions funktionsmåde, så landene selv kan beslutte, om det kun skal være landenes egne statsborgere, der kan stemme og er valgbare til de nationale valg.

Vi kan i Folketinget være uenige om, hvor grænsen skal gå, i forhold til hvornår man skal kunne stemme til nationale valg. Skal det kun være danske statsborgere? Skal grænsen på 4 år sættes op? Hvordan skulle det strikkes sammen? Men for Danmarksdemokraterne er der ikke nogen tvivl om, at det bør være et rent nationalt anliggende, hvem der kan stemme til hvad. Derfor er vi enige med Dansk Folkeparti i budskabet om, at traktaten bør ændres, så vi som land selv kan bestemme på det her område.

EU kan på nogle områder være gode til at tage sig af grænseoverskridende problemer, men det er vel ikke et grænseoverskridende problem, hvem der kan stemme til de enkelte valg i de forskellige lande. Bør vi have en holdning til, hvem der kan stemme i Grækenland eller Spanien? Bør de have indflydelse på, hvem der kan stemme her i landet? Det mener vi i Danmarksdemokraterne ikke, så derfor støtter vi beslutningsforslaget. Hvis det så skulle lykkes at få ændret traktaten, må vi jo tage en diskussion her i salen om, hvor grænsen så skal være for at kunne stemme til danske valg. Tak for ordet.

Kl. 10:52

Formanden (Søren Gade):

Tak for det. Der er ingen korte bemærkninger, så vi siger tak til hr. Jens Henrik Thulesen Dahl fra Danmarksdemokraterne. Jeg byder nu velkommen til hr. Lars-Christian Brask fra Liberal Alliance.

Kl. 10:52

(Ordfører)

Lars-Christian Brask (LA):

Tak, formand. Jeg kan starte med konklusionen. Ministeren sagde det jo også så klart og tydeligt. Det her med at skulle få 26 andre lande til at ændre traktaten er jo i sig selv en udfordring. Men jeg kan så også tage lidt personligt med i det, for jeg har siddet i et byråd i 9 år, hvor jeg har siddet med mindst to ikkedanske statsborgere. Og jeg kan da i hvert fald sige, at de har gjort en god, sober og ordentlig forskel i de debatter. Og de har faktisk ikke været fra det samme parti. Og de har virkelig bidraget til nærdemokratiet. Jeg har selv været indvandrer; jeg har boet 15 år ude. Og det, at jeg også kunne få lov til at stemme til lokale og nærdemokratiske valg, har også været en god grund til, at jeg følte mig værdsat og velkommen og dermed også blev integreret i de 15 år, jeg boede i et på daværende tidspunkt EU-land.

Så i Liberal Alliance kan vi ikke støtte beslutningsforslag B 29.

Kl. 10:54

Formanden (Søren Gade):

Tak for det. Der er ingen korte bemærkninger. Vi siger tak til hr. Lars-Christian Brask fra Liberal Alliance. Jeg byder nu velkommen til fru Lise Bertelsen fra Det Konservative Folkeparti.

Kl. 10:54

(Ordfører)

Lise Bertelsen (KF):

Tak for ordet, formand. Der er sagt meget allerede; der har været meget diskussion. Jeg tror ikke, der er nogen, der er i tvivl om, at vi ser lidt forskelligt på tingene. Et lignende forslag er tidligere blevet fremsat, og Det Konservative Folkeparti var dengang sammen med et flertal enige om, at det er meget godt, at herboende udlændinge faktisk har ret til at stemme ved de lokale valg for derved at have indflydelse på deres lokalsamfund.

Vi mener faktisk fortsat, at de gældende betingelser, der er, om, at man skal have boet uafbrudt i Danmark i 4 år forud for valgdagen, før man kan stemme til kommunal- og regionsvalg, er rimelige. Som det tidligere også er nævnt, er der udfordringer, i forhold til at vi skal have ændret EU-retten og vores internationale forpligtigelser, hvis man skal være statsborger for at kunne stemme. Vi tænker faktisk, at den nuværende lovgivning gør, at der er en fin balance mellem, dels at man skal være tilknyttet Danmark, dels at vi giver flest mulige borgere mulighed for at deltage i det lokale demokrati. Derfor bakker vi ikke op om forslaget.

Kl. 10:55

Formanden (Søren Gade):

Tak for det. Der er en enkelt kort bemærkning fra fru Mette Thiesen, Dansk Folkeparti.

Kl. 10:55

Mette Thiesen (DF):

Tusind tak. Jeg fristes til at sige nogle gange, at jeg savner hr. Marcus Knuth utrolig meget – jeg synes, han var en stærk stemme i den her debat.

Jeg kunne bare godt tænke mig at høre ordføreren for Det Konservative Folkeparti, om ordføreren reelt set mener, at alle efter 4 år er fuldstændig integrerede danskere i det danske samfund – alle, uanset om man kommer fra Mellemøsten, Nordafrika eller noget som helst andet sted. Det må jo være det, der ligger bag argumentet med, at man mener, at det er nok at bo i Danmark i 4 år for at få politisk indflydelse.

Kl. 10:56

Formanden (Søren Gade):

Ordføreren.

Kl. 10:56

Lise Bertelsen (KF):

Jeg har ikke påstået, at man er fuldt integreret efter 4 år. Jeg ved ikke, hvor ordføreren har lyttet sig frem til det. Jeg tænker, at det er rigtig godt for vores lokaldemokrati, hvis man føler et tilhørsforhold og tager noget ansvar, og det synes jeg faktisk ligger inden for rammen af den nuværende lovgivning.

Kl. 10:56

Formanden (Søren Gade):

Fru Mette Thiesen.

Kl. 10:56

Mette Thiesen (DF):

Men hvis man skal bruge den argumentation, må jeg jo gå ud fra, at ordføreren også giver udtryk for det, som ministeren egentlig også gav udtryk for, altså at der så bare skal gives los for statsborgerskaber til alle mulige, som gerne vil have det – for det er jo en del af det at være en del af et demokrati. Jeg håber ikke, at det er det, ordføreren mener. Det ville jeg være meget, meget ærgerlig over, altså hvis Det Konservative Folkeparti trak endnu længere i den retning. Men det er jo en mærkelig argumentation.

Kl. 10:57

Formanden (Søren Gade):

Ordføreren.

Kl. 10:57

Lise Bertelsen (KF):

Jeg tænker, at debatten har vist, at Dansk Folkeparti forsøger at lægge ord i munden på de forskellige ordførere, der har stået heroppe, og det bryder jeg mig faktisk ikke rigtig om. Jeg tænker, at for danske statsborgere i forhold til vores grundlov er der en rigtig fin præmis om, hvornår man kan stemme til folkeafstemninger og folketingsvalg. Det vedrører ikke det andet, som er bragt op her. Så vi stemmer ikke for jeres beslutningsforslag.

Kl. 10:58

Formanden (Søren Gade):

Tak for det. Hr. Mikkel Bjørn, Dansk Folkeparti.

Kl. 10:58

Mikkel Bjørn (DF):

Det her handler jo ikke om, at Dansk Folkeparti lægger folk ord i munden. Det her handler om ordførere, der konkret står fra Folketingets talerstol og gør grin med Dansk Folkeparti eller anklager os for at mene ting, som vi på ingen måde kunne mene i forhold til Rusland og Ukrainekrigen. Altså, mener ordføreren virkelig, at det var fine og ordentlige sammenligninger, der blev lavet fra Folketingets talerstol fra både ministeren og Socialdemokratiets ordfører?

Kl. 10:58

Formanden (Søren Gade):

Ordføreren.

Kl. 10:58

Lise Bertelsen (KF):

Jeg vil slet ikke udtale mig om, hvad andre har ment om noget som helst. Jeg udtaler mig om, hvad Det Konservative Folkeparti mener om jeres beslutningsforslag.

Kl. 10:58

Formanden (Søren Gade):

Så er der en enkelt kort bemærkning igen. Hr. Peter Kofod, Dansk Folkeparti.

Kl. 10:58

Peter Kofod (DF):

Tak for det. Jeg blev helt nysgerrig efter den seneste besvarelse om andre ordføreres taler. Er Det Konservative Folkepartis ordfører enig med Socialdemokratiets ordfører i, at integrationen går begge veje?

Kl. 10:59

Formanden (Søren Gade):

Ordføreren.

Kl. 10:59

Lise Bertelsen (KF):

Jeg tror, at jeg lige skal have uddybet dit spørgsmål.

Kl. 10:59

Formanden (Søren Gade):

Hr. Peter Kofod.

Kl. 10:59

Peter Kofod (DF):

Den socialdemokratiske ordfører stod på Folketingets talerstol for lidt siden og sagde, at integrationen var et ansvar, der gik begge veje, måtte man forstå. Og for mig er det nye toner – eller det ved jeg ikke, det er jo i virkeligheden gamle toner, som Socialdemokratiet slår an, det var noget, man ville kende Socialdemokratiet for i 1990'erne eller 00'erne. Efter at ordføreren havde behov for at tage andre ordførere før hende i forsvar, vil jeg da bare lige høre, om Det Konservative Folkeparti er enig med den socialdemokratiske ordfører i, at integration er et ansvar, der går begge veje – eller om man mener, at individet har ansvaret for integrationen selv.

Kl. 10:59

Formanden (Søren Gade):

Ordføreren.

Kl. 10:59

Lise Bertelsen (KF):

Jeg tænker, at det er rigtig godt, når man bor i et lokalsamfund, at man har et tilhørsforhold til lokalsamfundet, og det kan man bl.a. have ved at engagere sig politisk.

Kl. 10:59

Formanden (Søren Gade):

Hr. Nick Zimmermann, Dansk Folkeparti.

Kl. 10:59

Nick Zimmermann (DF):

Hvis det er sådan, at ordføreren anerkender, at rigtig mange efter 4 år ikke tilnærmelsesvis er integreret eller assimileret, men ordføreren stadig væk mener, at det er en god idé at stemme til danske valg, tænker ordføreren så ikke, at de vil føre deres meninger og holdninger, der stammer fra Mellemøsten og Afrika, over på en kandidat, der repræsenterer deres synspunkt?

Det er jo desværre mere og mere almindelig kendt, at der eksempelvis er socialdemokratiske lommer rundtomkring i danske byråd, der kommer med en stærk stemme fra indvandrermiljøer og muslimske miljøer og repræsenterer dem i de forskellige byråd. Det er jo netop det, der er så bekymrende. Så er ordføreren slet ikke interesseret i at være med til ændre den udvikling?

Kl. 11:00

Formanden (Søren Gade):

Ordføreren.

Kl. 11:00

Lise Bertelsen (KF):

Som jeg tidligere fremlagde, tænker jeg, at de regler, der er gældende nu, faktisk gør, at der er en rigtig fin balance mellem, hvad man har indflydelse på i sit lokalsamfund, og hvad man så har indflydelse på som dansk statsborger.

Kl. 11:00

Formanden (Søren Gade):

Hr. Nick Zimmermann.

Kl. 11:00

Nick Zimmermann (DF):

Det vil jeg så tillade mig at være stærkt uenig i. For nogle af de ting, der netop bliver tilladt ude i kommunerne, er opførelse af moskéer; det er at ændre det kød, der bliver tilbudt i institutioner og på plejehjem, til halalslagtet kød; det er eksempelvis at lave kønsopdelt svømning; det er jo alle sådan nogle ting, der bliver besluttet ude i kommunerne. Og når det er, man tilbyder stemmeret til alle mulige, der ikke har noget som helst med Danmark at gøre, men er kommet til vores land, er det jo netop den retning, vi gang på gang ser bliver taget ude i kommunerne, og den er alarmerende. Det her er jo danskernes land. Vi skal ikke tillade de ting ude i kommunerne.

Kl. 11:01

Formanden (Søren Gade):

Ordføreren.

Kl. 11:01

Lise Bertelsen (KF):

Jeg tænker fortsat, at det er EU-borgere, vi taler om, så det er ikke bare alle mulige, vi taler om. Jeg tænker faktisk, at det jo netop er det, vores demokrati kan. Det er, at man ude lokalt beslutter, hvad det er, der skal foregå i lokalsamfundet.

Kl. 11:02

Formanden (Søren Gade):

Nu er der ikke flere korte bemærkninger til ordføreren, så vi siger tak til fru Lise Bertelsen fra Det Konservative Folkeparti. Og jeg byder nu velkommen til hr. Peder Hvelplund fra Enhedslisten.

Kl. 11:02

(Ordfører)

Peder Hvelplund (EL):

Tak for det, formand. Det er fuldstændig afgørende at anerkende, at demokrati er en dynamisk størrelse. Der kan hele tiden ske demokratiske fremskridt, og der kan også ske demokratiske tilbageskridt. Vi har så sent som i sidste uge, tror jeg det var, også diskuteret det med demokratiet på den baggrund, at det også handler om, hvordan Folketinget f.eks. har mulighed for at kunne kontrollere regeringen, og hvordan vi sikrer åbenhed og gennemsigtighed i magtens udøvelse. Det er jo paradoksalt nok et område, hvor vi nogle gange har været fuldstændig enige med Dansk Folkeparti, bl.a. i det med at sikre mere åbenhed og gennemsigtighed igennem lempelser af offentlighedsloven. Men det handler jo netop også om, hvordan man kan kontrollere regeringsmagten.

Det her forslag handler også om demokrati, men her handler det om at indskrænke de demokratiske rettigheder, for konsekvensen af det her forslag vil jo være, at EU-borgere f.eks. ikke kan stemme til lokalvalg, og de vil heller ikke være valgbare. Det synes jeg jo er paradoksalt, når man tænker på f.eks. borgmesteren på Samsø, som blev valgt af lokalbefolkningen på Samsø, som har boet derovre i årtier, og som ikke var dansk statsborger, men hollandsk statsborger, men alligevel nød opbakning og tilslutning fra lokalbefolkningen på Samsø til at være deres borgmester og repræsentere dem. Og det har han gjort så godt, at han også er blevet genvalgt flere gange.

På et tidspunkt søgte han faktisk også om dansk statsborgerskab og fik det. Som jeg husker det, tilkendegav han, at han syntes, at det havde været en temmelig besværlig og underlig proces at søge om dansk statsborgerskab. I dag er det jo sådan, at når man søger om dansk statsborgerskab, så skal man trykke borgmesteren i sin hjemkommune i hånden, og det var så ham selv. Det udløste visse besværligheder, men det viste sig så, at borgmesteren i Aarhus var behjælpelig, så borgmesteren fra Samsø kunne rejse over til borgmesteren i Aarhus og trykke borgmesteren i Aarhus i hånden og dermed opnå sit danske statsborgerskab. Men den her mand har jo været en udmærket borgmester for borgerne på Samsø, i hvert fald så god, at de har genvalgt ham, og det er så der, Dansk Folkeparti siger: Den slags går ikke, han skulle aldrig have haft lov til at være borgmester ovre på Samsø, fordi han var hollandsk statsborger.

Jeg synes jo, det er udtryk for, at det her grundlæggende handler om at indskrænke de demokratiske rettigheder, og derfor kommer Enhedslisten selvfølgelig heller ikke til at støtte det forslag. Jeg synes tværtimod, at vi burde se på det generelle i forhold til at udvide de demokratiske rettigheder, også i forbindelse med opnåelse af statsborgerskab og mulighed for at stemme til folketingsvalg, hvor det er jo i dag er sådan, at op imod 10 pct. af den befolkning, som har permanent adresse i Danmark, ikke har mulighed for at stemme. Det synes jeg sådan set ville være en mere relevant diskussion, men det er så ikke det, vi diskuterer her i dag. Der er det spørgsmålet om, hvorvidt EU-borgere eller borgere fra tredjelande, der har opholdt sig mere end 4 år i landet, skal have mulighed for at kunne stemme til lokalvalg. Jeg synes, det er en klar styrkelse af de demokratiske rettigheder, at de har den mulighed, og derfor stemmer Enhedslisten selvfølgelig imod det her beslutningsforslag.

Kl. 11:05

Formanden (Søren Gade):

Der er en enkelt kort bemærkning. Hr. Nick Zimmermann, Dansk Folkeparti.

Kl. 11:05

Nick Zimmermann (DF):

Vi gør absolut ikke det her, fordi vi ønsker at indskrænke nogen som helst rettigheder. Vi gør det sådan set, fordi vi ønsker at passe på Danmark. Det, vi jo kan se, er, at der er flere og flere kommuner, flere og flere byråd, flere og flere kommunalbestyrelser, der tillader de her ting for at blive den mest indvandrervenlige kommune. Det er eksempelvis ting som at fjerne svinekød i institutioner, lave al maden om, så der kun er halalslagtet kød, og lave kønsopdelt svømning. Det er jo et kæmpestort problem, for det skader den danske sammenhængskraft. Det skaber lommer i Danmark med parallelsamfund. Det skaber en kæmpestor forskel, en kæmpestor kløft, i vores land, og det er netop derfor, vi ønsker, at det kun skal være danskere, der kan stemme til danske valg. Vi bliver nødt til at passe på Danmark, og hvis vi hele tiden bare bliver ved med at have den der lala holdning til, hvad der foregår ude i kommunerne, så ender det på sigt med at gå rigtig galt.

Kl. 11:06

Formanden (Søren Gade):

Ordføreren.

Kl. 11:06

Peder Hvelplund (EL):

Undskyld mig, men hvis man ønsker at fratage nogle borgere stemmeretten, er det en indskrænkelse af de demokratiske rettigheder, og jeg synes egentlig, at hr. Nick Zimmermann eller Dansk Folkeparti skylder et svar på, hvad det er, borgerne ovre på Samsø har gjort forkert, og hvad det er, borgmesteren ovre på Samsø har gjort forkert, siden vedkommende hverken skal have mulighed for at stemme eller at blive borgmester. Og så er det jo altså sådan i et demokrati, at der fremmer man ikke sine synspunkter ved at fratage andre muligheden for at give deres synspunkter til kende. Der fremmer man sine synspunkter ved at argumentere for dem, og jeg er helt overbevist om, at hvis hr. Nick Zimmermanns synspunkter er tilstrækkelig stærke og valide, vil de også vinde opbakning. Altså, sådan er det jo i et demokrati, og det er den måde, den demokratiske debat udfolder sig på. Det gør den ikke, ved at man fratager nogle deres stemmeret eller deres mulighed for at kunne stille op til valg. Så er det muligt, at folk ikke stemmer, som hr. Nick Zimmermann ønsker de gjorde, men det er mere hr. Nick Zimmermanns problem, end det er demokratiets problem.

Kl. 11:07

Formanden (Søren Gade):

Hr. Nick Zimmermann for den anden korte bemærkning.

Kl. 11:07

Nick Zimmermann (DF):

Men hvis det skulle hjælpe med til demokratiet, at man må stemme, hvorfor er der så ikke demokrati eksempelvis ude i Gellerupparken eller Mjølnerparken eller mange andre steder her i København og rundtomkring i hele vores land og rundtomkring i hele Europa, hvor man har mulighed for netop at stemme, når man kommer til landet fra et tredjeverdensland? Så det har ikke noget som helst med hinanden at gøre. Det her er principielt for os. Det er en kæmpestor gave at få lov at komme til vores land. Det burde være et princip, at for at man kan stemme til et dansk valg, så skal man være dansk statsborger. Det er fuldstændig rablende galt, og det ender jo med at blive en konkurrence om, hvem der kan rykke sig længst i nogle af de her indvandrerspørgsmål for at få flest mulige indvandrerstemmer.

Kl. 11:08

Formanden (Søren Gade):

Ordføreren.

Kl. 11:08

Peder Hvelplund (EL):

Jeg ved ikke helt, hvad det er, hr. Nick Zimmermann prøver at insinuere her til sidst. Altså, jeg synes sådan set, at jeg prøver at holde det på et rimelig principielt plan, i forhold til hvordan man udvider de demokratiske rettigheder, og det er nu engang sådan, at hvis man fratager borgere deres ret til at stemme, så indskrænker man de demokratiske rettigheder. Alt det andet, altså spørgsmålet om, hvilke holdninger man har, eller hvilke holdninger man ønsker at fremme, er jo lige præcis det, den demokratiske debat handler om, men der er det også en forudsætning, at folk kan deltage i den debat.

Kl. 11:08

Formanden (Søren Gade):

Fru Theresa Berg Andersen fra Socialistisk Folkeparti.

Kl. 11:08

Theresa Berg Andersen (SF):

Tak for det, og tak for en fin tale. Jeg kunne godt tænke mig at høre, hvordan ordføreren stiller sig til den analyse, der er kommet fra Dansk Industri i dag, hvor det viser sig, at 64 pct. af de indvandrere, som vi har modtaget, i dag er i beskæftigelse. Kan de mennesker ikke have en stor interesse i at påvirke bl.a. et kommunalvalg, når de leverer til det danske samfund?

Kl. 11:09

Formanden (Søren Gade):

Ordføreren.

Kl. 11:09

Peder Hvelplund (EL):

Jo, det er jeg fuldstændig enig i. Og jeg synes netop også, at det understreger det lidt absurde i den debat, vi har hernede, hvor beslutningsforslaget jo handler om, at der er nogle EU-borgere, der skal fratages stemmeretten, og så skal vi stå og tale om alt muligt andet. Men fru Theresa Berg Andersen har fuldstændig ret i, at det, vi oplever blandt de indvandrere, der kommer, er, at der er en langt højere beskæftigelsesgrad, og at det virker paradoksalt, hvis man skal leve, virke og bo under vilkår, som man ikke selv har en indflydelse på. Det synes jeg egentlig gør sig gældende i forhold til lokalvalg, men i princippet også i forhold til folketingsvalg. Jeg synes, det er en forudsætning for demokratiet, at i og med at man bidrager og er underlagt love og regler, skal man også selv have en indflydelse på, hvordan de love og regler skal udformes.

Kl. 11:10

Formanden (Søren Gade):

Fru Mette Thiesen, Dansk Folkeparti.

Kl. 11:10

Mette Thiesen (DF):

Den her debat har jeg haft med ordføreren mange gange – også i forhold til statsborgerskab. Og det er jo en principiel drøftelse. Dansk Folkeparti er danskernes stemme herinde i Folketinget. Vi vil gerne passe på Danmark, på den kulturarv, på alt det, der er blevet os givet af fortidige generationer. Og det gør man altså bare hverken ved at smide om sig med danske statsborgerskaber, som der er gjort hidtil, eller ved, at udefrakommende kan få stemmeret og få så massiv indflydelse, som man har ude i kommuner og regioner, på danske valg. Så det er bare en helt generel drøftelse af, hvem man mener skal have stemmeret i Danmark. Og der er Enhedslisten og Dansk Folkeparti bare utrolig uenige, for i Dansk Folkeparti vil vi nemlig gerne passe på Danmark og sikre, at det selvfølgelig kun er danske statsborgere, der stemmer til danske valg.

Kl. 11:10

Formanden (Søren Gade):

Ordføreren.

Kl. 11:10

Peder Hvelplund (EL):

Jeg tror ikke, der var så meget et spørgsmål i det. Men jeg vil bare sige, at for mig betyder det at passe på det samfund, vi har – det, som ordføreren kalder at passe på Danmark – også at kunne beskytte demokratiske rettigheder. Det er altså det, at vi gradvis har tilkæmpet os demokratiske rettigheder, at vi har sikret, at det, der med grundlovens indførelse blev en stemmeret, men hvor der var de syv F'er – og nu skal jeg ikke forsøge at huske dem alle sammen her, men det var jo bl.a. fruentimmere og folkehold og fallenter og forbrydere og fremmede  som var frataget stemmeretten – trods alt gradvis er blevet udbygget. Og det synes jeg sådan set er positivt; det synes jeg er en demokratisk udvikling, som gør, at jeg er glad for den udvikling, der er i Danmark. Men for mig stopper kampen bare ikke der. Jeg synes stadig væk, vi har et problem i forhold til det sidste F, altså dem, der hedder fremmede og ikke har statsborgerskab, men det er bare en helt anden diskussion end den, som har udspring i det beslutningsforslag, som Dansk Folkeparti selv har fremsat.

Kl. 11:12

Formanden (Søren Gade):

Fru Mette Thiesen for anden korte bemærkning.

Kl. 11:12

Mette Thiesen (DF):

Jeg er sådan set enig med ordføreren så langt, at det er fint, at den oprindelige grundlovsbestemmelse fra 1849 blev udvidet i 1915 med kvindernes stemmeret osv. Det er jeg sådan set meget enig i. Det lå kun lige omkring de mellem 20 og 30 pct. i grundloven fra 1849, i forhold til hvem der måtte deltage. Så det er jeg sådan set enig i.

Det her er jo bare sådan en grundlæggende, principiel debat om, hvem der skal stemme og have indflydelse i Danmark. Enhedslisten står jo for det synspunkt, at det skal alle have – alle, der har lyst til bare at komme hertil. Og i Dansk Folkeparti siger vi bare nej, for vi passer faktisk på Danmark, på nationalstaten Danmark, og selvfølgelig skal det kun være danskere, der kan stemme til danske valg. Så det er jo bare sådan en grundliggende forskellighed i forhold til synspunktet på, hvem der skal have lov til at deltage i det demokratiske styre i Danmark.

Kl. 11:13

Formanden (Søren Gade):

Ordføreren.

Kl. 11:13

Peder Hvelplund (EL):

Nu skal jeg nok selv udlægge, hvad det er, Enhedslisten mener. Det behøver ordføreren ikke at gøre for mig. Men jeg vil bare sige, at for Enhedslisten er det fuldstændig grundlæggende et spørgsmål om, at når vi har et demokrati, bør det også omfatte de borgere, som har en tilknytning til det sted, de bor, altså folk, der har boet her, og som har deres permanente ophold her. Og mange af dem er jo folk, der har uddannelse og job og andet. Og der synes jeg, det er helt naturligt, at de borgere også får muligheden for i princippet at kunne stemme både til lokalvalg, men efter min opfattelse også til folketingsvalg.

Kl. 11:13

Formanden (Søren Gade):

Hr. Peter Kofod, Dansk Folkeparti.

Kl. 11:13

Peter Kofod (DF):

Tak for det. Ordføreren brugte sin taletid på at sige, at det var et problem, at vel omkring 10 pct. af dem, der bor i Danmark, ikke har stemmeret, heller ikke til nationale valg, på grund af grundloven og de krav, der er stillet for at opnå statsborgerskab. Jeg har bare lyst til at spørge: Hvad synes Enhedslisten de krav skulle være? Der er jo forskellige modeller i nabolandene omkring os. Det er et helt åbent spørgsmål: Hvor let skal det være at få dansk statsborgerskab, hvis det står til Enhedslistens ordfører?

Kl. 11:14

Formanden (Søren Gade):

Ordføreren.

Kl. 11:14

Peder Hvelplund (EL):

Nu er det sådan, at Enhedslisten faktisk har fremlagt et grundlovsudspil tilbage i, jeg tror, det var 2019, hvor vi beskriver nogle af de kriterier. Men det er jo bl.a. et spørgsmål om, hvor lang tid man skal have boet i landet. Jeg synes også, det er udmærket, at man gennemgår et kursus i danske samfundsforhold, altså hvilke rettigheder og pligter man har. Jeg synes, det er temmelig omsonst, at det er noget, man omfatter af en decideret test eller prøve. Jeg synes også, de krav, der er i forhold til beskæftigelse – og som jo gør, at der er borgere, som er født og opvokset i landet, men som reelt først kan få statsborgerskab som måske 30-årige – er udtryk for en udemokratisk tankegang. Den debat ser jeg frem til, og den kan vi sagtens tage på et tidspunkt hernede i salen, når vi diskuterer indfødsret. Men nu er det jo et andet beslutningsforslag, som Dansk Folkeparti har fremsat her. Men vi kan sagtens tage debatten på et andet tidspunkt.

Kl. 11:15

Formanden (Søren Gade):

Hr. Peter Kofod.

Kl. 11:15

Peter Kofod (DF):

Når jeg alligevel tillader mig at spørge, er det, fordi den tyske regering jo har lagt en ny – set med mine øjne meget bekymrende – kurs for tildelingen af statsborgerskab. Jeg ved ikke, om ordføreren vil forholde sig til det, men i Tyskland er det er vel – og nu skal jeg passe på med, hvad jeg siger – efterhånden snart sådan, at det kan være vanskeligt ikke at opnå tysk indfødsret, hvis man bare har boet der i en årrække. Jeg er godt klar over, at det er lidt karikeret sagt, men det er i hvert fald meget, meget lempeligt sammenlignet med, hvad reglerne er i Danmark. Så jeg vil bare høre Enhedslistens ordfører, om det er sådan en model, man forestiller sig her.

Kl. 11:15

Formanden (Søren Gade):

Ordføreren.

Kl. 11:15

Peder Hvelplund (EL):

Ja, jeg synes bestemt, man kunne lade sig inspirere af den model, man har nu i Tyskland. Det er bl.a. også derfor, at Folketingets Indfødsretsudvalg ud over en tur til Schweiz også skal forbi Hamborg for at se, hvordan man konkret administrerer reglerne i Tyskland. Så jeg synes bestemt, der er mulighed for at lade sig inspirere af også af den tyske model.

Kl. 11:16

Formanden (Søren Gade):

Så er der ikke flere korte bemærkninger. Vi siger tak til hr. Peder Hvelplund fra Enhedslisten. Jeg byder nu velkommen til hr. Noah Sturis fra Alternativet.

Kl. 11:16

(Ordfører)

Noah Sturis (ALT):

Tak for ordet. I Danmark har knap en halv million borgere ikke stemmeret til folketingsvalget. Det svarer til omtrent 10 pct. af den danske befolkning over 18 år. Deres eneste mulighed for at påvirke dansk politik er ved kommunal- og regionsvalget. I Region Hovedstaden, hvor tallet er størst, har knap en syvendedel af borgerne ikke dansk statsborgerskab. Et demokrati, hvor knap hver syvende mangler indflydelse, lyder for mig som et svagt demokrati. Det lyder som et forældet demokrati og et demokrati, der hører det 19. århundrede til.

En stor gruppe af de borgere, der vil blive ramt af det her forslag, er borgere, der til trods for at være født og opvokset i Danmark ikke har dansk statsborgerskab, og at stemme til kommunal- og regionalvalg er derfor deres eneste mulighed for at påvirke og bidrage til dansk politik. Det skal vi ikke tage fra dem. Vi skal heller ikke tage stemmeretten fra europæere, der har valgt at bosætte sig i Danmark og vil engagere sig i Danmark og i deres lokalsamfund. Hvorfor skulle vi det?

Nye undersøgelser viser også, at unge med mellemøstlig baggrund er mere politisk aktive end etniske danskere. Derfor mener vi i Alternativet, at det ville være decideret at svække demokratiet at fratage borgere uden dansk statsborgerskab retten til at stemme ved kommunal- og regionsvalg, når undersøgelser viser, at borgere uden statsborgerskab er mere engageret i dansk politik end danskerne selv. Vi ser igen og igen, hvor stor positiv effekt borgerforslag har på dansk politik, og det er et fremragende eksempel på, at en åben og involverende politisk kultur er vejen til et stærkere demokrati.

Så at fratage borgere uden dansk statsborgerskab retten til at stemme til kommunal- og regionsvalg vil være det komplet modsatte: Det vil svække det danske demokrati. I Alternativet tror vi på et inkluderende, stærkt og repræsentativt demokrati, og derfor kan Alternativet ikke støtte forslaget.

Kl. 11:18

Formanden (Søren Gade):

Tak for det, og der er en enkelt kort bemærkning. Hr. Nick Zimmermann, Dansk Folkeparti.

Kl. 11:18

Nick Zimmermann (DF):

Jeg vil godt starte med at spørge ordføreren ind til, at der nu eksempelvis er mange kommuner, der indfører halalkød, altså dropper svinekødet og omformer det kød, man må servere i kommunen, til halalslagtet kød. Hvad er Alternativets holdning egentlig til det – altså både til halalslagtet kød sådan generelt, bl.a. i forhold til den halalafgift, der bliver betalt til Saudi-Arabien ved det, men også til hele slagtemetoden og den slags? Jeg ved jo, at der er mange af jer, der nyder at spise et godt måltid.

Kl. 11:19

Formanden (Søren Gade):

Ordføreren.

Kl. 11:19

Noah Sturis (ALT):

Jeg tror jo egentlig, at Alternativet helst så, at man ikke spiste kød, eller at man i hvert fald spiste markant mindre kød. Og hvad angår, hvad kommunerne vælger at indføre, tænker jeg, at det må være op til dem at lytte til deres lokalbefolkning.

Kl. 11:19

Formanden (Søren Gade):

Inden hr. Nick Zimmermann får sin anden korte bemærkning, vil jeg bare lige give en lille henstilling til, at vi holder os nogenlunde inden for det, vi behandler, nemlig beslutningsforslag nr. B 29.

Så er det hr. Nick Zimmermann for den anden korte bemærkning.

Kl. 11:19

Nick Zimmermann (DF):

Tak for det. Ordføreren nævner i sin tale, at netop sådan noget som at få lov at stemme til valg er noget, der kan bidrage til lokaldemokratiet. Jeg kunne godt tænke mig at prøve at spørge om en ting. Der er f.eks. på et sted som Nørrebro rigtig mange, der får lov at stemme til valg for at bidrage til lokaldemokratiet. Vil ordføreren betegne Nørrebro som et sted, der sådan er inkluderende generelt – her tænker jeg eksempelvis på området omkring Blågårds Plads, hvor der jo bor rigtig mange fra tredjeverdenslande – både i forhold til homoseksuelle og danskere, der bliver chikaneret, og den slags? Altså, er Nørrebro generelt et inkluderende sted at opholde sig?

Kl. 11:20

Formanden (Søren Gade):

Ordføreren.

Kl. 11:20

Noah Sturis (ALT):

Tak. Jeg har faktisk selv boet på Nørrebro i en del år, ret tæt på Mjølnerparken. Jeg har aldrig følt mig utryg, har altid følt mig godt tilpas. Min oplevelse af Nørrebro er, at det er en god bydel i Danmark, og jeg har været glad for at bo der.

Kl. 11:20

Formanden (Søren Gade):

Tak for det, og der er ikke flere korte bemærkninger. Vi siger tak til hr. Noah Sturis fra Alternativet. Jeg byder nu velkommen til hr. Kim Edberg Andersen fra Nye Borgerlige.

Kl. 11:20

(Ordfører)

Kim Edberg Andersen (NB):

Tak for det. Vi tager konklusionen først, og det er, at vi naturligvis kommer til at støtte forslaget. Jeg vil nok sige, at der er noget af kritikken af forslaget, som måske er relevant nok, i forhold til hvordan det lige er formuleret, og det har så også gjort debatten lidt anderledes.

Altså, i Nye Borgerlige kunne vi nemmere leve med, at en EU-borger kunne stemme, end en udlænding, der har været 4 år. Jeg synes, at den del af diskussionen, hvor det bliver rigtig principielt vigtigt for os, især er det med de udlændinge, der kommer hertil – mange af dem på præmisser, som ikke rigtig giver nogen mening for os – og som så efter 4 år har stemmeret.

Men Danmark er danskernes land, og der er jeg fuldstændig enig med Dansk Folkeparti, så jeg kan snildt leve med og snildt bakke op om, at man skal være dansk statsborger for at stemme til danske valg til kommuner, regioner og Folketing. Det burde være meget logisk, og jeg tror, det er noget, som vi kommer til at have mange debatter om i fremtiden.

For der er slet ingen tvivl om, at der er et stort flertal herinde nu, som vælger at lukke øjnene for en problemstilling, vi andre måske allerede har fået øje på. Det er sket i udlændingedebatten i masser af år. I 30 år er der folk, der har råbt op om de problemstillinger, vi står i nu, og efter 30 år var der nogle, der begyndte at reagere, så måske skal vi bare genfremsætte de næste 30 år, og så på et tidspunkt får vi ret. Det er træls, og det er måske noget, man kunne tage i opløbet, men det vælger et stort flertal ikke at gøre. Den tid, den sorg, men Nye Borgerlige støtter naturligvis op om forslaget.

Kl. 11:22

Formanden (Søren Gade):

Tak for det. Der er en enkelt kort bemærkning. Hr. Peder Hvelplund, Enhedslisten.

Kl. 11:22

Peder Hvelplund (EL):

Tak for det, og tak til hr. Kim Edberg Andersen for talen. Nu er det sådan, at når vi herinde tilkendegiver, om vi støtter eller ikke støtter et forslag, så er det jo det konkrete forslag, vi tilkendegiver om vi støtter eller ej. Derfor vil jeg bare spørge efter, hvad det egentlig er, befolkningen ovre på Samsø har gjort forkert ved at vælge en borgmester, som ikke var dansk statsborger. Eller er det borgmesteren ovre på Samsø, som har gjort noget forkert, i og med at han har ladet sig vælge som borgmester, selv om han ikke er dansk statsborger? Hvad er det, der er galt i det? Altså, hvorfor er det forkert?

Kl. 11:22

Formanden (Søren Gade):

Ordføreren.

Kl. 11:22

Kim Edberg Andersen (NB):

Man kan ikke stå og sige, at der er nogen, der har gjort noget galt, for det er der jo ikke, hr. Peder Hvelplund, for de har jo fulgt de regler, der er. Men det er jo reglerne, som de er, som vi egentlig italesætter herinde, og hvor vi siger, at det er Danmark, at det er danskerne, og at være dansk statsborger for at kunne stemme til demokratiske valg i Danmark ligger lige for. Har de gjort noget galt derovre? Nej, det har de ikke. Jeg har siddet i kommunalbestyrelse sammen med, jeg mener det var en hollænder. Der var jo heller ikke gjort noget galt, for reglerne er jo, som de nu engang er. Men de regler så vi jo gerne blive ændret, sådan at det var danske statsborgere, der stemte til danske valg.

Kl. 11:23

Formanden (Søren Gade):

Hr. Peder Hvelplund.

Kl. 11:23

Peder Hvelplund (EL):

Det er jo bare, fordi en konsekvens af hr. Kim Edberg Andersens synspunkt jo er, at det ikke kan lade sig gøre, og jeg går ud fra, at når der er sket noget, som man gerne vil lave om, så det ikke kan lade sig gøre, er det, fordi man synes, at der er noget galt i forhold til det. Hvorfor er det ellers, at det her skal laves om? Det ville i hvert fald få som konsekvens, at det, vi oplever på Samsø, ikke vil kunne ske.

Kl. 11:23

Formanden (Søren Gade):

Ordføreren.

Kl. 11:23

Kim Edberg Andersen (NB):

Men der er jo ikke noget galt i, at det, vi oplever på Samsø, ikke kan ske, hvis reglerne er, at det er danske statsborgere, der stemmer til danske valg. Så hr. Peder Hvelplund forsøger at mudre debatten. Så hvis der sidder nogen, som der er glade for en borgmester, som de har valgt, er det selvfølgelig en træls konsekvens, at han ikke ville kunne stille op igen, hvis det blev indført i dag. Men jeg er helt sikker på, at i et dansk demokrati går det nok med en enkelt person et sted. Princippet her er, at danske statsborgere stemmer til danske valg, og når den regel bliver indført, ja, så vil Samsø naturligvis ikke kunne stemme på en ikkedansk statsborger som borgmester.

Kl. 11:24

Formanden (Søren Gade):

Hr. Nick Zimmermann, Dansk Folkeparti.

Kl. 11:24

Nick Zimmermann (DF):

Tak. Jeg vil bare lige præcisere over for ordføreren, at det her forslag sådan set går ud på, at medlemslandene i EU selv skal have lov at bestemme, hvem der skal stemme til deres valg. Altså, vi skal i Danmark fuldstændig selv have lov at bestemme, hvem der skal stemme til vores valg i vores land, på præcis samme måde, som Grækenland fuldstændig ene og alene skal have lov at bestemme, hvem der skal stemme til de græske valg. Det er det, der er vores forslag.

Kl. 11:24

Formanden (Søren Gade):

Ordføreren.

Kl. 11:24

Kim Edberg Andersen (NB):

Jamen jeg er ikke uenig, men nu hørte jeg fru Mette Thiesen sige til en tidligere ordfører, at det så er måden, man skriver det på, hvis modtageren misforstår det. Jeg er ikke uenig. Af de fire mennesker, der sidder dernede for Dansk Folkeparti, er der i hvert fald to, som jeg er temmelig meget enig med, og jeg har også været det indtil for nylig. Så selvfølgelig skal Danmark bestemme, hvem der kan stemme i Danmark. Det ligger uden for problematikken. Men virkeligheden er bare, hr. Nick Zimmermann, når du hører debatten herinde, at der i hvert fald er nogle herinde, der har misforstået det. Så kunne man måske skrive det skarpere næste gang.

Kl. 11:25

Formanden (Søren Gade):

Hr. Nick Zimmermann.

Kl. 11:25

Nick Zimmermann (DF):

Det handler nok også om, at der er nogle af de ordførere, der har været på talerstolen, der rent faktisk gerne vil misforstå det. Det kunne man jo i hvert fald forestille sig, netop fordi man jo ikke vil tage ansvaret for, at der rent faktisk foregår nogle ting ude i kommunerne og ude i regionerne, som slet ikke har noget som helst at gøre med Danmark, vores historie og vores land. Så jeg tror i virkeligheden, at det handler om, at der er nogle, der gerne vil misforstå det her forslag.

Kl. 11:25

Formanden (Søren Gade):

Ordføreren.

Kl. 11:25

Kim Edberg Andersen (NB):

Det er jeg ikke uenig med ordføreren i, altså at der er nogle herinde, der har en tendens til det. Men det kan så heller ikke komme bag på ordføreren, for det er jo et forslag, der har været fremsat tit. Og det er jo den oplevelse, vi ofte får, når vi fremsætter forslag om at gøre Danmark mere for danskerne, at der er et meget stort flertal herinde, som har en tendens til at misforstå alt, hvad der bliver sagt.

Kl. 11:26

Formanden (Søren Gade):

Tak for det. Der er ikke flere korte bemærkninger. Vi siger tak til hr. Kim Edberg Andersen. Jeg giver nu ordet til ordføreren for forslagsstillerne, hr. Nick Zimmermann, Dansk Folkeparti.

Kl. 11:26

(Ordfører for forslagsstillerne)

Nick Zimmermann (DF):

Tak for det. Er man dansk statsborger, skal man selvfølgelig kunne stemme til danske valg, men er man ikke dansk statsborger, skal man selvfølgelig ikke kunne stemme til danske valg. Sådan burde det jo faktisk være, for det er jo det eneste logiske. Men det er desværre sådan, at i kraft af vores medlemskab af EU har vi også givet stemmeret til alle EU-borgere, der har fast bopæl i Danmark. Det vil altså sige, at en rumæner, der kommer til Danmark i dag og får en fast bolig, bare uden videre kan stemme til det næste kommunal- og regionsrådsvalg.

Jeg synes virkelig, at det er fuldkommen vanvittigt, at vi lever med, at borgere, som ikke behøver have nogen som helst form for tilknytning til Danmark eller forståelse for vores land generelt, kan være med til at stemme om ting, der fundamentalt er med til at ændre Danmark, måske endda for altid. For med sin stemme til kommunal- og regionsrådsvalg vil man have en ualmindelig stor indflydelse på Danmark og på vores samfund.

Ved at stemme til et kommunalvalg kan man jo netop stemme på de kandidater, der aktivt arbejder for, at kommunen skal være den mest indvandrervenlige kommune. Det kan være, at man som kommune ønsker at give tilladelse til Danmarks næste stormoské med minareter. Det kan være, at man som kommune vil lave flest mulige svømmehaller, hvor der er mulighed for kønsopdelt svømning. Det kan være, at man er en kommune, der ønsker at tage flest mulige flygtninge og indvandrere, tilbyde halalslagtet kød og droppe svinekødet og bare generelt set vil være Danmarks mest indvandrervenlige kommune. Kommunen kan jo også gøre en dyd ud af at f.eks. tillade deres ansatte at bære det muslimske tørklæde. Så foruden ens egen ret til at stemme på dem, man vil, kan man altså også stille op til valg og dermed blive valgt – og man kan blive borgmester. Kan man f.eks. forestille sig, at vi en dag får en borgmester, der er palæstinenser? Ja, det kan man jo faktisk i virkeligheden desværre.

Så at gøre sin stemme gældende har en kæmpestor betydning. Skal man have de store muligheder for at ændre vores samfund for altid, blot fordi man har boet her i Danmark i nogle få år, eller fordi man opholder sig her? Det mener vi i Dansk Folkeparti virkelig ikke. Vi har jo som land underlagt os EU's regler, og dem er der ikke flertal her i Folketinget for at ændre. Så med det her beslutningsforslag foreslår vi altså, at stemmeretten maksimalt skal være for danske statsborgere, og at EU-borgere ikke skal have stemmeret, bare fordi de har boet i Danmark i mere end 4 år. Tak.

Kl. 11:29

Anden næstformand (Jeppe Søe):

Selv tak. Der er en kort bemærkning fra fru Heidi Bank fra Venstre.

Kl. 11:29

Heidi Bank (V):

Tak for det. Jeg vil gerne lige bede ordføreren bekræfte, at det her forslag, som ordføreren jo har stillet, vedrører EU-borgere og ikke bare sådan islam og muslimer og ikkevestlige indvandrere. Vil ordføreren bekræfte det?

Kl. 11:29

Anden næstformand (Jeppe Søe):

Ordføreren.

Kl. 11:29

Nick Zimmermann (DF):

Forslaget her går sådan set ud på, at hvert enkelt medlemsland i Europa skal have mulighed for selv at bestemme, hvem der skal stemme i deres land. Altså, det skal jo være sådan, at vi her i Danmark ene og alene kan beslutte, hvem der har lov til at stemme i vores land, på præcis samme måde, som jeg mener eksempelvis Grækenland skal have lov til at bestemme, hvem der må stemme til de græske valg. Det skal ikke være noget, der bliver bestemt nede i Bruxelles og Strasbourg. Hvem der må stemme i Danmark, skal være noget, vi bestemmer her i Folketinget.

Kl. 11:30

Anden næstformand (Jeppe Søe):

Værsgo for opfølgning.

Kl. 11:30

Heidi Bank (V):

Ordføreren svarer faktisk ikke på mit spørgsmål. Det her lovforslag vedrører EU-borgeres rettighed til at stemme i andre medlemslande til kommunal- og regionsvalg. Vil ordføreren bekræfte, at det er det, lovforslaget handler om?

Kl. 11:30

Anden næstformand (Jeppe Søe):

Ordføreren.

Kl. 11:30

Nick Zimmermann (DF):

Beslutningsforslaget går i al sin enkelhed ud på, at medlemslandene selv skal bestemme, hvem der må stemme i deres land. I Danmark skal vi altid selv være herre i eget hus. Vi skal altid selv sætte danskerne først. Og netop derfor er det også nødvendigt, at vi selv bestemmer, hvem der må stemme i vores land.

Kl. 11:30

Anden næstformand (Jeppe Søe):

Der er ikke flere, som har bedt om ordet, så dermed er forhandlingen sluttet. Tusind tak til ordføreren for forslagsstillerne.

Jeg foreslår, at forslaget henvises til Indenrigsudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

11) 1. behandling af lovforslag nr. L 111:

Forslag til lov om ændring af lov om godskørsel. (Gennemførelse af ændring af udlejningsdirektivet).

Af transportministeren (Thomas Danielsen).

(Fremsættelse 19.04.2023).

Kl. 11:31

Forhandling

Anden næstformand (Jeppe Søe):

Forhandlingen er åbnet. Den første ordfører er hr. Thomas Jensen fra Socialdemokratiet. Værsgo.

Kl. 11:31

(Ordfører)

Thomas Jensen (S):

Tak, formand. Vi skal have ordnede forhold for lastvognschauffører, der kører på de danske veje, og hovedformålet med det her lovforslag er at undgå, at reglerne om arbejdsvilkår for og aflønning af udlånte chauffører efter godskørselsloven bliver omgået, når der gøres brug af udlejningskøretøjer, som er indregistreret i et andet medlemsland.

Der blev i foråret 2022 vedtaget en række ændringer i udlejningsdirektivet. Ændringerne har primært til hensigt at udvide virksomhedernes adgang til at gøre brug af udlejede køretøjer til godstransport. Det skal gøre det lettere for virksomheder at imødegå spidsbelastningsperioder eller udskifte defekte eller beskadigede køretøjer på en hurtig og fleksibel måde, og det synes jeg jo er en god, erhvervsvenlig intention.

Den centrale ændring i direktivet er, at Danmark fremover skal tillade, at deres egne transportvirksomheder kan benytte lejede køretøjer, som er indregistreret i en anden medlemsstat, til at udføre godstransport i Danmark. Godskørselsloven regulerer godskørselsområdet og herunder regler og krav vedrørende tilladelse til at udføre godskørsel, og problemet er, at der i godskørselsloven hidtil ikke har været taget aktiv stilling til danske virksomheders brug af udenlandsk lejede køretøjer til godskørsel. Ifølge den gældende lov gælder der kun et krav om tilladelse, når der udføres godstransport med dansk indregistrerede motorkøretøjer. I lyset af direktivændringerne er det derfor nødvendigt at ændre den formulering.

Lovforslaget har derfor til formål at sikre gennemførelsen af direktivændringerne i godskørselsloven og sikre, at godstransport udført i Danmark med udlejningskøretøjer, som er indregistreret i et andet medlemsland, omfattes af godskørselsloven på lige vilkår med godstransport udført med dansk indregistrerede køretøjer. Og idet udlejningsdirektivet ikke kun omfatter motorkøretøjer, men flere køretøjstyper, som anvendes til godstransport, præciserer det her lovforslag også, at transportministeren har en bemyndigelse til at fastsætte regler for såvel lastbiler som påhængsvogne, sættevogne og vogntog.

Når det handler om det her med udenlandske køretøjer på de danske veje, var noget af det, der sprang mig i øjnene, hele spørgsmålet om, om den danske stat mister indtægter fra indregistrering af lastvogne, fordi vognmænd nu kan leje et køretøj indregistreret i et andet land. Heldigvis ligger der på Skatteministeriets område værns- og sanktionsregler på motorområdet, nemlig det, der hedder 30-dagesreglen, og den foreskriver, at et køretøj skal registreres i Køretøjsregisteret, hvis brugeren råder over køretøjet på færdselslovens område i 30 dage eller mere. Pligten til at anmelde køretøjet til registrering i Køretøjsregisteret påhviler brugeren af køretøjet.

Den næste skeptiske tanke, jeg havde omkring det her, var: Hvordan kontrollerer vi så det her? Hvordan administrerer vi 30-dagesreglen og kontrollerer, om en lastvogn har kørt i Danmark mere end 30 dage? Her har jeg fået oplyst, at det på Skatteministeriets område jo er Motorstyrelsen, der står for det her med at administrere og føre kontrol med registrerings- og afgiftsreglerne på motorområdet. Og det er sådan, at politiet kan standse et køretøj for at kontrollere, om køretøjet er registreret i overensstemmelse med loven, og hvis politiet anmoder om det, skal føreren af et køretøj legitimere sig og oplyse, hvem der ejer køretøjet. Hvis føreren undlader at efterkomme den anmodning, kan politiet inddrage nummerpladerne.

Motorstyrelsen kan også forlange, at ethvert køretøj skal indkaldes til et eftersyn, hvis det skønnes, at det er nødvendigt af afgiftsmæssige grunde, og efter de oplysninger, som jeg har fået, gennemfører Motorstyrelsen jævnligt i samarbejde med politiet kontroller af, om køretøjer overholder de danske regler om registrering og afgiftsbetaling. Er det så helt forsætligt, at man ikke har betalt sin afgift på et køretøj efter 30 dage, kan det straffes med bøde eller ligefrem fængsel.

Jeg synes, det er godt, hvis vi løbende følger den her kontrol i udvalget, sådan at vi får at se, hvordan den her lovændring så også bliver kontrolleret derude, så vi ikke får en masse udenlandske køretøjer til at køre afgiftsfrit rundt på de danske veje. Afsluttende vil jeg sige, at lovforslaget sikrer, at godskørselslovens anvendelsesområde udvides til også at omfatte udenlandske køretøjer lejet af danske brugere til brug i Danmark, og det synes jeg er et godt tiltag, som Socialdemokratiet selvfølgelig støtter.

Kl. 11:35

Anden næstformand (Jeppe Søe):

Det kom der lige en kommentar til i sidste sekund. Den er fra hr. Peter Kofod fra Dansk Folkeparti.

Kl. 11:35

Peter Kofod (DF):

Tak for det, og tak for ordførertalen. Jeg ville bare spørge ind til den del, der handlede om, at Socialdemokratiet ville tjekke op på det her i udvalget på et senere tidspunkt, og spørge, om ordføreren måske kan udstikke nogle lidt stærkere garantier for, hvordan man vil håndtere det her på længere sigt og evaluere det her tiltag. For jeg havde nogle af de samme bekymringer som ordføreren, da jeg sad og bladrede i det her lovforslag og læste det igennem.

Så måske ville det være rigtig godt, at man, før man vedtager et lovforslag, får en eller anden formaliseret proces for, hvordan Folketinget efterfølgende kan tjekke op på, at det faktisk gik, som hensigten var.

Kl. 11:36

Anden næstformand (Jeppe Søe):

Ordføreren.

Kl. 11:36

Thomas Jensen (S):

Jeg synes, at det er helt berettiget at pege  på det. Fra udvalgets side får vi jo løbende en orientering om udviklingen på området, og udfordringen med det her lovforslag er, at det er på Transportministeriets område, men hele afgiftsbehandlingen og Motorregistret ligger ovre hos Skatteministeriet. Derfor skal vi lige bede dem ovre i Skatteministeriet om, at de holder os løbende orienteret om, om der sker en udvikling, altså om der er mange køretøjer, der bliver taget for at køre rundt uden at være registreret i Danmark og derfor ikke betaler afgifter. Så det er jeg helt med på at vi skal bede om at få fra Skatteministeriet.

Kl. 11:36

Anden næstformand (Jeppe Søe):

Spørgeren.

Kl. 11:36

Peter Kofod (DF):

Det er jo lige præcis en af de ting, hvor man tænker, at det her er designet på en måde, så det kunne være skrøbeligt, fordi det ligger på flere områder. Samtidig må man sige, at sådan et lovforslag er enormt vigtigt, for det er jo et spørgsmål om sikkerhed. Det er et spørgsmål om beskatning. Det er et spørgsmål om arbejdsforhold; det ville jo også komme til at være en del af det her. Social dumping kunne også være en faktor i det her. Så der er jo rigtig mange ting med sådan et forslag, som jeg synes det er væsentligt at Folketinget har kontrol med og holder fast i, så det ikke bare får lov til at leve sit eget liv.

Kl. 11:37

Anden næstformand (Jeppe Søe):

Ordføreren.

Kl. 11:37

Thomas Jensen (S):

Det kan jeg ikke være uenig i, og det er også det, der er det glædelige ved det her lovforslag. Endelig får vi nu også indkapslet, at godskørselsloven også kommer til at gælde for udlejningskøretøjer lejet i et andet medlemsland. Så alt med arbejdsvilkår og det her bliver dækket ind nu. Nu gælder den danske regulering, når det her lovforslag bliver vedtaget. Så jeg synes, det er et fremskridt, og jeg er helt med på, at vi så løbende skal følge det her område, sådan at vi sikrer os, at vi også har hånd i hanke med reguleringen af det område.

Kl. 11:37

Anden næstformand (Jeppe Søe):

Og dermed tak til ordføreren. Den næste på talerstolen er hr. Peter Juel-Jensen fra Venstre.

Kl. 11:38

(Ordfører)

Peter Juel-Jensen (V):

Tak for det, formand. Se, en af fornøjelserne ved at have det arbejde, som vi har herinde, er, at man har gode kolleger. Vi har lige hørt en god og en meget omhyggelig kollega være på talerstolen og redegøre for det her forslag, og han kom faktisk hele vejen rundt omkring forslaget. Det eneste, jeg vil påpege, er, at det her altså også giver muligheder for, at man som dansk vognmand har muligheden for at leje et køretøj i en spidsbelastningsperiode, eller hvis man har et break down og lige præcis står og mangler et specielt køretøj, en speciel dimension eller måske et køretøj, som er lidt mere grønt end det, man normalt plejer at køre med, så har man muligheden for at leje det i udlandet.

Ellers har jeg ikke meget andet at tilføje. Jeg synes, min kollega fra Socialdemokratiet kom hele vejen rundt omkring forslaget, og Venstre bifalder også det her forslag og vil stemme for det.

Kl. 11:39

Anden næstformand (Jeppe Søe):

Det var der ingen kommentarer til. Den næste ordfører på talerstolen er hr. Peter Have fra Moderaterne.

Kl. 11:39

(Ordfører)

Peter Have (M):

Tak for det, formand. L 111 er en implementering af EU's ændring af direktivet om anvendelse af udlejningskøretøjer uden fører til godstransport. Ændringerne af direktivet har til formål at fjerne begrænsningerne for anvendelse af udlejningskøretøjer på tværs af EU og sikre et ensartet regelsæt, der skaber lige muligheder, lige rettigheder og lige adgang for transportvirksomheder i hele EU.

Moderaterne er glade for formen af det her lovforslag og mener, at vi med lovforslaget formår at inkorporere EU's direktiv i dansk lovgivning på en hensigtsmæssig måde, og vi støtter op om lovforslaget.

Kl. 11:39

Anden næstformand (Jeppe Søe):

Det er der heller ingen kommentarer til. Den næste ordfører på talerstolen er fru Sofie Lippert fra Socialistisk Folkeparti.

Kl. 11:40

(Ordfører)

Sofie Lippert (SF):

Tak for ordet. Lovforslaget går, som det er nævnt et par gange, ud på at ændre lovgivningen for godskørsel, sådan at den er i overensstemmelse med EU-direktivet. Målet er at gøre klart, at loven gælder køretøjer, uanset om de er registreret i Danmark eller et andet medlemsland, og direktivet er et ensartet regelsæt, som giver transportvirksomheder i hele EU mere lige adgang til markedet for udlejningskøretøjer. Det betyder, at det bliver lovpligtigt at tillade, at en dansk eller udenlandsk virksomhed kan gøre brug af udlejningskøretøjer til godstransport i Danmark, ligesom det bliver lettere på tværs af EU. I den forbindelse sikres det i L 111, at også udlejningskøretøjer bliver omfattet af loven om godskørsel på lige vilkår med dansk registrerede køretøjer.

Derudover vedrører lovændringen også udenlandske chaufførvirksomheder, der udlåner chauffører til dansk etablerede godskørselsvirksomheder. Lovændringen er med til at sikre, at de udenlandske chaufførvirksomheder ikke får muligheden for at aflønne chaufførerne på et lavere niveau end det danske, selv om udlejningskøretøjet er indregistreret i et andet medlemsland. Derved sikrer vi, at chauffører, der arbejder i Danmark, fortsat er aflønnet efter danske lønforhold. Det er fuldstændig afgørende for os i SF.

SF støtter forslaget til videre behandling. Tak for ordet.

Kl. 11:41

Anden næstformand (Jeppe Søe):

Tak til ordføreren. Så er det hr. Jens Meilvang fra Liberal Alliance.

Kl. 11:41

(Ordfører)

Jens Meilvang (LA):

Tak for det. Jeg kan sige det meget kort. Vi fra Liberal Alliance støtter forslaget med de argumenter, som allerede er fremført i salen. Vi har det sådan set altid godt med harmonisering, når det er til gavn for danske virksomheders mulighed for at kunne drive forretning i Danmark og uden for Danmark.

Samtidig skal jeg hilse fra Danmarksdemokraterne og sige, at de også støtter forslaget.

Kl. 11:41

Anden næstformand (Jeppe Søe):

Tak for det, tak til ordføreren. Næste ordfører er fru Lise Bertelsen fra Det Konservative Folkeparti.

Kl. 11:42

(Ordfører)

Lise Bertelsen (KF):

Mange tak for ordet. Jeg er her i dag som vikar for Niels Flemming Hansen, så jeg læser hans meget korte tale op. I dette lovforslag er der tale om en opdatering af reglerne med henblik på at fjerne de resterende begrænsninger på anvendelse af udlejningskøretøjer i international transport og oprette et ensartet regelsæt. Det har vi i Det Konservative Folkeparti intet imod og kan derfor støtte forslaget.

Kl. 11:42

Anden næstformand (Jeppe Søe):

Tak for det. Der er ingen kommentarer, tak til ordføreren. Næste ordfører er fru Jette Gottlieb fra Enhedslisten.

Kl. 11:42

(Ordfører)

Jette Gottlieb (EL):

Jeg har nogle overvejelser. Den her aftale var jo egentlig beregnet til at skulle indgås i 2025, fordi vi ikke mente, vi havde råd før, og derfor skulle den første implementeres i 2025. Det synes jeg var velbegrundet dengang, og nu er jeg i tvivl om logikken i, at man fremrykker det til 2023. Det håber jeg ministeren kan forklare, for jeg kan forestille mig, at det ville være noget mere praktisk, at vi lavede den slags ændringer i sammenhæng. Og for mig er det vigtigt, at det kunne ske i sammenhæng med, at vi indfører en kilometerbaseret afgift. Det synes jeg er lidt vigtigt at holde fast i, altså at der er nogle sammenhænge mellem de her forskellige ting, fordi der ellers kan spekuleres lidt i det.

Nu bliver det fremhævet, at der ikke er nogen samfundsmæssige udgifter forbundet med, at der sker en leasing, altså at man lejer biler ind. Det er jeg tøvende over for. Er det nu rigtigt? Nu har ministeren jo også lovet i bemærkningerne til lovforslaget, at der vil blive lavet en dataindsamling om, hvordan det hele fungerer, og den skal så også omfatte det økonomiske, for ellers bliver det virkelig noget rod. Så det skal også omfatte, om der er kommet ekstra udgifter på staten af den grund, eller manglende indtægter. Så min skepsis går på, at loven ligesom bliver rykket frem, i forhold til hvad der oprindelig var aftalt.

Så har jeg også en skepsis i forhold til vanskelighederne ved at kontrollere cabotagekørsel, for det kan jo blive sværere nu, hvis der kører udlejede biler med danske nummerplader og udlejede biler med udenlandske nummerplader. Og selv om alle skal indberette til det elektroniske register, og det er jo en meget vigtig ting, så er det min opfattelse, at det kan blive sværere at kontrollere, at cabotagekørsel foregår efter de rigtige regler. Så jeg har nogle betænkeligheder.

Jeg kan godt forstå, at vi er i gang med at implementere et EU-direktiv, men hvorfor så ikke indføre alle de muligheder for begrænsninger, der er i EU-direktivet? Hvorfor kan man f.eks. ikke lægge en begrænsning på antallet af lejede køretøjer pr. vognpark og sådan nogle ting? Det kunne da også indføres. Det ligger også i direktivet, at man også kunne det. Så i det hele taget synes jeg, der er sådan lidt hastelovgivning over det her, som jeg kunne foretrække at vi ikke gav os i kast med.

Kl. 11:45

Anden næstformand (Jeppe Søe):

Der er en kommentar fra hr. Thomas Jensen, Socialdemokratiet.

Kl. 11:45

Thomas Jensen (S):

Tak. Og tak til fru Jette Gottlieb. Jeg tror desværre, at ordførerens tale beror på en misforståelse. Det her er ikke en fremrykning af noget; det her er en reaktion på, at der i 2022 blev lavet det her udlejningsdirektiv, og det er ikke implementeret i dansk lovgivning. Det, vi gør her, er noget, jeg faktisk ville tro at Enhedslisten var meget enig med Socialdemokratiet og regeringen i, nemlig at vi sikrer, at det hul, der er i dag, for at godskørselsloven kan virke også for udlejningskøretøjer, kommer til at virke med det her lovforslag fra den 1. juli 2023.

Så jeg tror, det bliver blandet lidt sammen med kørselsafgiften og de andre ting og dimensioneringen af lastvogne og sådan noget, som vi har diskuteret i udvalget og hos ministeren. Men det her er i sig selv isoleret set et rigtig godt forslag, der skal forebygge, at arbejdstagere kan blive udsat for dårlige løn- og arbejdsvilkår, og derfor håber jeg også, at vi i løbet af udvalgsbehandlingen vil komme frem til, at Enhedslisten vil bakke op om forslaget.

Kl. 11:46

Anden næstformand (Jeppe Søe):

Ordføreren.

Kl. 11:46

Jette Gottlieb (EL):

Tak for den belæring. Jeg vil dog sige, at jeg er ret sikker på, at det har været planen, at det skulle implementeres senere. Men det er i det hele taget min opfattelse, at det ville være klogt, hvis alle de tre ændringer af godskørslen, som vi er i færd med at indføre, bliver indført samtidig – om ikke andet så af administrative grunde

Kl. 11:46

Anden næstformand (Jeppe Søe):

Spørgeren.

Kl. 11:47

Thomas Jensen (S):

Så vil jeg stille et spørgsmål den her gang: Er ordføreren ikke enig med mig i, at det er godt, at vi med det her lovforslag sikrer, at der ikke er et hul i forhold til arbejdstagere, hvor de ikke kan få de rettigheder, de har med godskørselsloven? Er det ikke godt, at vi får lukket det hul allerede i 2023 og ikke venter til 2025?

Kl. 11:47

Anden næstformand (Jeppe Søe):

Ordføreren.

Kl. 11:47

Jette Gottlieb (EL):

Hvis det er korrekt, at der er et hul, så er det en god ting. Men det er jo nogle af de bestemmelser, der ligger i forbindelse med cabotagereglerne.

Kl. 11:47

Anden næstformand (Jeppe Søe):

Dermed siger vi tak til ordføreren. Næste taler er hr. Peter Kofod fra Dansk Folkeparti.

Kl. 11:47

(Ordfører)

Peter Kofod (DF):

Tak for det, formand. Og tak til de talere, der har været før mig, for udførligt at gennemgå forslaget her. Og også tak til hr. Thomas Jensen for hans svar på mine spørgsmål og den bekymring, som vi har om cabotageregler – det blev også rejst af fru Jette Gottlieb her på talerstolen. Jeg synes, det er helt legitimt, at man kan have den bekymring, og jeg kan sige, at for os er det meget, meget vigtigt, at det her ikke kommer til på nogen måde at betyde mere social dumping eller en forringelse af mulighederne for, at vi kan kontrollere de her ting – at de relevante myndigheder kan kontrollere de her ting.

Så jeg er glad for, at den socialdemokratiske ordfører har betrygget os i, at det ikke skulle få nogen betydning eller nogen negative konsekvenser i forhold til det. Det vil vi selvfølgelig lige have udboret og uddybet fuldstændig i udvalgsbehandlingen af det her lovforslag. Og jeg håber også, at der, når transportministeren går på talerstolen her til sidst, måske kan komme nogle mere håndfaste garantier fra regeringen, så vi som Folketing fuldstændig ved, hvor vi står i det her spørgsmål. Jeg håber også, at det, som den socialdemokratiske ordfører åbnede op for, nemlig at man kan evaluere de her regler på et tidspunkt, er noget, som regeringen vil tilkendegive støtte til, så Folketinget får fuldstændig hånd i hanke med det her forslag, når det på et eller andet tidspunkt bliver vedtaget. For det gør det jo – vi har en flertalsregering. Tak for ordet.

Kl. 11:49

Anden næstformand (Jeppe Søe):

Selv tak. Der er ingen kommentarer, så vi siger tak til ordføreren. Og næste ordfører på talerstolen er hr. Noah Sturis fra Alternativet.

Kl. 11:49

(Ordfører)

Noah Sturis (ALT):

Tak for ordet. Som udgangspunkt støtter Alternativet forslaget, fordi det er fornuftigt at sidestille udlejningskøretøjer fra andre medlemslande med danske køretøjer. Det er der redegjort for ret godt indtil videre, men der er udtrykt nogle bekymringer af fru Jette Gottlieb og hr. Peter Kofod, som jeg også synes kunne være interessant at få uddybet enten af ministeren nu eller i udvalgsarbejdet. Men umiddelbart støtter Alternativet forslaget af de grunde, der har været nævnt tidligere.

Kl. 11:50

Anden næstformand (Jeppe Søe):

Tak til ordføreren. Jeg ser ikke flere ordførere i salen. Så er det transportministeren.

Kl. 11:50

Transportministeren (Thomas Danielsen):

Tak for det, formand. Jeg har forsøgt at nedskrive de spørgsmål, der har været, til lovforslaget indtil videre. Men nu, hvor jeg kommer herop, kan jeg blive lidt usikker på, om jeg kan læse, hvad jeg selv har skrevet. Så hvis der er nogen, der ikke får svar, må de lige stille spørgsmålet en gang til. Men måske jeg lige skulle tage et par af dem, inden jeg holder min tale.

F.eks. spurgte fru Jette Gottlieb til fristen for implementeringen af lovforslaget, og fristen for implementeringen af lovforslaget er den 6. august 2023, og det er ganske rigtigt, som min kollega fra Socialdemokratiet hr. Thomas Jensen siger, at der ikke er tale om en fremrykning af loven. Jeg er også bange for, at det er ensammenblanding af vægt og dimensioner. I forhold til cabotagekørsel berører lovforslaget heller ikke det i negativ grad, så det er ikke noget, som vil få nogen negativ indvirkning. I forhold til begrænsning af udenlandske køretøjer pr. vognmand, som Dansk Folkeparti satte spørgsmålstegn ved, så er det jo sådan, at det allerede i dag er muligt for danske vognmænd at leje udenlandske biler. Så vi kommer til at følge udviklingen tæt, hvilket jeg hørte Dansk Folkepartis ordfører efterspørge, og derfor står det faktisk også i bemærkningerne, som jeg har fuld forståelse for at man ikke nødvendigvis kan huske samtlige af; dér er der rent faktisk redegjort for, hvordan vi om et år i samarbejde med Skatteministeriet vil komme ind og præsentere udviklingen for Folketingets Transportudvalg. Jeg kan også løfte sløret for, at forventningen ikke er, at der vil ske en stigning i udlejningen af udenlandske lastbiler til Danske Vognmænd. Det eneste, der kan resultere i, at der eventuelt kan ske en lille stigning, er måske, at vi her i salen i dag står og gør reklame for, at det er en mulighed, men der er ikke noget sådan ved selve loven, som skulle gøre, at man ville få lyst til at rejse til udlandet og leje lastbiler.

Det tror jeg var spørgsmålene, og så vil jeg ellers sige tak til ordførerne for deres taler. Lovforslaget her er som sagt et EU-direktiv, som også kaldes udlejningsdirektivet, og som omfatter regler for udlejning af køretøjer til brug for godstransport. I foråret 2022 blev der vedtaget en række ændringer i det her direktiv. Det lovforslag, som vi behandler i dag, har til formål at gennemføre de ændringer af direktivet. Jeg indrømmer gerne, at det kan virke lidt uigennemskueligt, hvad lovforslaget helt præcist går ud på, men det skyldes også, at det i et vist omfang handler om at bringe loven i overensstemmelse med den virkelighed, der allerede er i dag ude på de danske veje.

Det har tidligere været sådan, at medlemslande ikke havde pligt til at tillade deres egne transportvirksomheder at transportere gods med køretøjer, som var lejet i andre medlemslande, og derfor kunne medlemsstaterne selv beslutte nationale regler for virksomhedens brug af køretøjer, de havde lejet i udlandet. Det har ført til, at mange medlemslande over tid har indført forskellige regelsæt, og det har også gjort det meget besværligt og uigennemskueligt for virksomhederne at navigere i. Ændringerne i udlejningsdirektivet betyder, at medlemslandene nu er forpligtet til at tillade deres egne virksomheder at bruge køretøjer, som er lejet i andre medlemslande. Det skal navnlig gøre det lettere for virksomhederne at imødegå kortsigtede, sæsonbestemte og midlertidige spidsbelastninger eller udskifte defekte eller beskadigede køretøjer. Ændringerne i udlejningsdirektivet forventes imidlertid ikke at have den store effekt på transporterhvervet i Danmark, da danske virksomheder som sagt allerede i dag har mulighed for at gøre brug af lejede køretøjer i Danmark. Men derfor skal direktivet selvfølgelig stadig gennemføres korrekt, og det kræver nogle mindre lovændringer i form af præciseringer og konsekvensrettelser i godskørselsloven.

Det leder mig til selve lovforslaget, som vi behandler i dag. Det at udføre godstransport kræver en tilladelse, og når det kommer til godstransport i Danmark, er det i godskørselsloven, man finder reglerne for tilladelserne. Ifølge loven, som den er udformet dag, gælder der et krav om tilladelse, når der udføres godstransport med dansk indregistrerede motorkøretøjer. Men ser man nærmere på de gældende EU-regler på godsområdet, gælder der et tilladelseskrav for enhver, der ønsker at udføre godstransport i det indre marked, uanset hvilket land køretøjet er registreret i. Det er derfor en uhensigtsmæssig situation, at godskørselslovens ordlyd, som den står i dag, kan give et indtryk af, at der ikke gælder de samme regler for danske virksomheders godstransport med køretøjer med danske nummerplader og køretøjer med udenlandske nummerplader, hvis nu en dansk virksomhedsejer lejer køretøjet fra andre medlemslande.

Kl. 11:56

Med lovforslaget her slår vi fast, at en dansk virksomhed, der udfører godskørsel i Danmark, skal have en tilladelse hertil, uanset om køretøjet er indregistreret i Danmark eller i et andet medlemsland. Med lovforslaget kan vi således undgå spekulationer i omgåelse af loven, og alt andet lige kan vi også gøre det lettere at håndhæve reglerne på området.

I samme henseende skal vi konsekvensrette loven, for så vidt angår reglerne om løn- og arbejdsvilkår for chauffører, der er udlånt til en dansk virksomhed. Det skal nemlig slås fast, at disse regler gælder, uanset om det er et køretøj, der er indregistreret i Danmark, eller et udlejningskøretøj, som er indregistreret i et andet land. Det synes jeg er en vigtig konsekvensrettelse at få med, fordi vi skal sikre, at godskørselslovens regler om løn- og arbejdsvilkår gælder for alle chauffører.

Til slut vil jeg fremhæve, at vi med lovforslaget præciserer transportministerens bemyndigelse til at fastsætte regler med henblik på at gennemføre EU-regler om godskørsel. Det skyldes, at udlejningsdirektivet ikke kun gælder for førerhuse, men også for alt det, der kobles på, altså påhængsvogne, sættevogne og vogntog. Den del af lovforslaget skal sikre, at der er en klar, præcis hjemmel til at kunne indføre nærmere regler for alle de øvrige køretøjstyper, som direktivet omhandler. Det betyder, at Færdselsstyrelsen får hjemmel til at forpligte virksomheder til at anmelde det, hvis de gør brug af lejede køretøjer til godstransport. Det vil så blive ført ind i det nationale register, som myndighederne kan slå op i.

Jeg ser frem til den videre behandling her i Folketinget, og jeg står naturligvis til rådighed for at besvare de spørgsmål, der måtte opstå i forbindelse dermed. Tak for ordet.

Kl. 11:58

Anden næstformand (Jeppe Søe):

Og sådan et er der fra fru Jette Gottlieb, Enhedslisten.

Kl. 11:58

Jette Gottlieb (EL):

Tak. Jeg vil bare kvittere for, at der bliver lavet den undersøgelse inden 1 år , som jeg også nævnte i ordførertalen, om konsekvenserne af det her, og at den også kommer til at indeholde de eventuelle økonomiske konsekvenser for vores samfundsøkonomi. Så det synes jeg er meget vigtigt at vi gør.

Så vil jeg sige, at jeg er helt med på, at cabotagekørsel ikke indgår i det her lovforslag. Men jeg vil så sige, at det, der var mit ærinde, var at nævne, at det kan blive vanskeligere at kontrollere det på vejene, hvis der kører så mange forskellige dansk indregistrerede, udenlandsk indregistrerede, dansk drevne og udenlandsk drevne køretøjer. Så bliver det sværere at kontrollere, om cabotagereglerne for f.eks. løn- og arbejdsvilkår bliver håndhævet. Det bliver sværere at kontrollere, og der håber jeg, at ministeren er opmærksom på, at der måske skal være nogle særlige løsninger på det.

Kl. 11:59

Anden næstformand (Jeppe Søe):

Ministeren.

Kl. 11:59

Transportministeren (Thomas Danielsen):

Jeg kan ikke bekræfte, at det skulle blive sværere at kontrollere. Altså, på de danske veje kører der lastbiler med alle mulige nationaliteter. Det, vi gør nu, er, at vi får et register, der rent faktisk er mere præcist, både hvad angår forvogne og sættevogne osv. Så jeg kan faktisk ikke bekræfte det. Men uanset hvad vil vi følge det, for hvis nu fru Jette Gottlieb har ret, er det selvfølgelig noget, som vi skal reagere på. Men der er ikke noget ved lovforslaget, som siger mig, at det skulle blive sværere at kontrollere, og jeg glæder mig til at komme i Transportudvalget og præsentere antallet af udenlandske biler via den her ordning med de økonomiske konsekvenser for samfundsøkonomien.

Kl. 12:00

Anden næstformand (Jeppe Søe):

Spørgeren? Nej.

Så er der ikke flere, der har bedt om ordet. Forhandlingen er afsluttet. Tak til ministeren.

Jeg foreslår, at lovforslaget henvises til Transportudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

12) 1. behandling af lovforslag nr. L 75:

Forslag til lov om ændring af momsloven, chokoladeafgiftsloven, skattekontrolloven og forskellige andre love og om ophævelse af lov om ændring af momsloven. (Indberetning af betalingsoplysninger til bekæmpelse af grænseoverskridende momssvig, omvendt betalingspligt for teleydelser, notifikationsordning i visse afgiftslove, ændring af regler om ansvarsfrihed, tydeliggørelse af praksis om skærpede bøder, oplysningspligt i forbindelse med delvis momsfradragsret, justering af regler om udtagning, fritagelse for lønsumsafgift på energivirksomheders aktiviteter vedrørende indefrysning i forbindelse med indefrysningsordning for høje energiregninger, ændring af regler om kompetence til opkrævning af visse underholdsbidrag m.v.).

Af skatteministeren (Jeppe Bruus).

(Fremsættelse 29.03.2023).

Kl. 12:00

Forhandling

Anden næstformand (Jeppe Søe):

Forhandlingen er åbnet. Den første ordfører er hr. Thomas Skriver Jensen fra Socialdemokratiet.

Kl. 12:00

(Ordfører)

Thomas Skriver Jensen (S):

Tak for det, formand. I dag skal vi behandle et samlelovforslag med en række initiativer på skatte- og afgiftsområdet.

For det første foreslår regeringen at gennemføre nye EU-regler om indberetning af visse betalingsoplysninger fra betalingstjenesteudbydere for at bekæmpe momssvig via e-handel. Der er konstateret momskarruselsvig med teleydelser i bl.a. Sverige og Tyskland. Tyskland har for at bekæmpe denne svig indført omvendt betalingspligt, og derfor er der en risiko for, at svigen flytter til Danmark. Derfor foreslås det at indføre omvendt betalingspligt for virksomheder, der hovedsagelig indkøber teleydelser med henblik på videresalg. Normalt er det sælgeren, der skal opkræve og indbetale salgsmoms, mens køberen kan fradrage den moms som købsmoms. Forslaget betyder, at det i stedet bliver køberne, der skal indbetale salgsmomsen, samtidig med at de kan tage fradrag fra den som købsmoms.

For det andet får skatteforvaltningen på nuværende tidspunkt ikke oplysninger om, hvilke virksomheder der kun har delvis fradragsret, eller hvad den delvise fradragsprocent så er. Derfor foreslår regeringen, at virksomheder en gang årligt skal oplyse til skatteforvaltningen, om de har delvis fradragsret, og i givet fald oplyse fradragsprocenten. For at gøre det lettest muligt for virksomhederne foreslår vi, at der kommer et pop op-vindue på en af virksomhedernes årlige momsangivelser, hvor de bliver bedt om de relevante oplysninger. Herudover er der en justering af skattekontrollovens regler om ansvarsfrihed. Justeringen vil gøre det klarere for borgere og virksomheder, hvad de kan holdes ansvarlige for, når oplysninger til årsopgørelsen indberettes af tredjeparter.

For det tredje foreslås en justering af en overgangsbestemmelse, sådan at værditabsberegninger ikke længere skal vurderes ud fra de regler, der var gældende, før lov nr. 203 trådte i kraft, men ud fra de regler, der følger heraf. Ejeren af køretøjet kan dog anmode om, at beregningen af værditab bliver gennemført efter de regler, der gjaldt før lov nr. 203, hvis det vurderes mest fordelagtigt.

For det fjerde er det sådan, at energivirksomhederne med indførelsen af indefrysningsordningen for høje energiregninger tilbyder, at kunderne kan vente med at betale deres regning. Det anses for at være en finansiel ydelse, som medfører en lønsumsafgiftsbetaling for energivirksomhederne. Man må formode, at afgiften ligesom alle andre afgifter vil blive overvæltet på de kunder, der har valgt at få indefrosset energiregningen i en svær økonomisk tid. Det har ikke været tilsigtet, og derfor foreslås det at fritage energivirksomheder for lønsumsafgift i forbindelse med indefrysningsordningen for høje energiregninger.

Endelig indeholder lovforslaget en række initiativer, som er af teknisk karakter. Det drejer sig bl.a. om at tydeliggøre praksis om skærpede ordensbøder, tilpasse momsfritagelsen til visse EU-institutioner i forbindelse med covid-19 og at præcisere muligheden for at blive registreret som varemodtager i forbrugsafgiftsloven.

I Socialdemokratiet bakker vi op om forslaget.

Kl. 12:03

Anden næstformand (Jeppe Søe):

Det er der ingen kommentarer til at I gør. Den næste taler er hr. Torsten Schack Pedersen fra Venstre.

Kl. 12:03

(Ordfører)

Torsten Schack Pedersen (V):

Det er efterhånden nogle år siden, jeg var skatteordfører for Venstre, men når vi nu står med sådan et lovforslag her, vækker det jo minder tilbage til gamle bunkebryllupper, og jeg kan jo så konstatere, at den praksis ikke er ændret, og det her lovforslag er et godt eksempel på det.

Lad mig starte med det første. E-handel er nok kommet for at blive. Det giver rigtig mange muligheder, men det er og bliver også et område, som er nødt til at være under overvågning for at være sikker på, at virksomheder i andre EU-lande, der sælger varer og ydelser til danske forbrugere, betaler korrekt moms. For når danskerne får deres varer eller ydelser fra virksomheder i andre EU-lande, skal vi sikre, at de virksomheder betaler den retmæssige moms, og det er ikke altid tilfældet, og derfor er et af elementerne i lovforslaget her initiativer, som skal bekæmpe svig. For det er jo ikke rimeligt, hvis en dansk e-handelsvirksomhed bliver udkonkurreret af en e-handelsvirksomhed i et naboland, som bare ikke betaler den danske moms.

Lovforslaget indeholder også en indberetning af visse betalingsoplysninger til bekæmpelse af grænseoverskridende momssvig. Danske betalingstjenesteudbydere skal kvartalsvis indberette betalingsoplysninger til skatteforvaltningen, som skal registreres i et EU-register. Disse regler er en ratificering i dansk ret af regler fra EU, som skal bekæmpe grænseoverskridende momssvig ved e-handel, og det er ganske fornuftigt, og det følger den stribevis af initiativer, der er taget på det her område over de sidste mange år.

Lovforslaget indfører også omvendt betalingspligt for moms på teleydelser. Konkret betyder det, at når en virksomhed sælger teleydelser til en videreforhandler, overgår ansvaret for betalingen af salgsmomsen til videreforhandleren. Som den socialdemokratiske ordfører også nævnte, har vi jo set eksempler på i vores nabolande, at der er lavet momskarruseller med teleydelser, og derfor har man bl.a. i Tyskland nu indført omvendt betalingspligt for at undgå svig, og det er klart, at der, hvis det foregår lige syd for grænsen, så er en risiko for, at det kan sprede sig til Danmark, og derfor indfører vi nu de samme regler for at sikre os mod momskarruseller.

Et af de andre tiltag vedrører virksomhedernes opmærksomhed på regler om momsfradragsret. Opmærksomheden skal nemlig øges med det formål at sikre færre fejl i momsangivelserne, og derfor indføres der en oplysningspligt i forbindelse med delvis momsfradragsret. Det betyder, at virksomhederne en gang årligt skal oplyse deres delvise fradragsret, og i den forbindelse er reglerne om ansvarsfrihed også under justering. Det skal nemlig gøres klarere, hvornår skattepligtige er undtaget fra strafansvar, når oplysninger til brug for årsopgørelsen indberettes af tredjepart. Retstilstanden skal være helt klar. For når en dom fra Højesteret i 2020 giver anledning til tvivl om retstilstanden på området, skal vi reagere, og denne del af lovforslaget sikrer, at klarheden genskabes.

Initiativet om indførelse af en notifikationsordning og en ændring af hæftelsesbestemmelsen er ligeledes vigtige elementer. For det medfører nemlig, at virksomheder, der i god tro køber varer, som der ikke er betalt afgift af i tidligere led, først modtager en advarsel før en efterfølgende solidarisk hæftelse, og det styrker virksomhedernes retssikkerhed og agtpågivenhed. Og selv om det kan være genstand for kritik, er det vigtigt at notere sig, at tiltaget har til formål at gøre virksomhederne opmærksomme på, hvordan de undslipper denne solidariske hæftelse.

Der er som sagt en lang række ændringer og justeringer i forslaget. Det skal bl.a. gøres klarere, at der kan udmåles en bøde ved indførelse af beskattede varer, hvis de ikke registreres. Skatteforvaltningen skal kunne sikre korrekte værditabsberegninger gennem Køretøjsregisteret, og så skal energivirksomheder fritages for lønsumsafgift af deres aktiviteter i forbindelse med indefrysningsordningen for høje energiregninger. Energivirksomhederne bliver med den her ordning pålagt at yde indefrysning for høje energiregninger, hvis husstande eller virksomheder ønsker det. Staten forsikrer med den ordning for energivirksomhedernes indefrosne beløb, men den har imidlertid haft den effekt, at energivirksomhederne vil overvælte en økonomisk byrde på deres kunder. Det var selvsagt ikke hensigten, og derfor skal virksomheder ikke betale lønsumsafgift af aktiviteter, der handler om indefrysning af høje energiregninger.

Det er jo som sagt et bunkebryllup af forskellige skatteinitiativer, som har det ganske fornuftige formål om at bekæmpe svig, styrke retssikkerheden og præcisere gældende lovgivning, og det støtter vi naturligvis fra Venstres side.

Kl. 12:08

Anden næstformand (Jeppe Søe):

Hr. Sigurd Agersnap, Socialistisk Folkeparti.

Kl. 12:08

Sigurd Agersnap (SF):

Tak for det. Og tak for talen og gennemgangen af det her meget omfattende lovforslag. Jeg vil spørge til det med lønsumsafgiften, for ordføreren siger jo, som der også rigtigt står i lovforslaget, at man må forvente, at energiselskaberne vælter en lønsumsafgift over på kunderne. Men det er jo netop i de her dage, at vi ser voldsomt store overskud i energibranchen, bredt i energibranchen, og derfor synes jeg også, man med rette kunne forvente, at det også var noget af overskuddet, der tog afgiften, og at det ikke kun blev væltet over på kunderne. Hvad siger ordføreren til det?

Kl. 12:09

Torsten Schack Pedersen (V):

Der foregår en yderst relevant diskussion af nogle af de aflønninger, vi har set i særlige handelsselskaber på energiområdet. Jeg synes, det er helt naturligt, at det påkalder sig meget, meget stor opmærksomhed.

Det, lovforslaget jo grundlæggende skal sikre, er, at vi med det initiativ og den ordning, som vi meget, meget bredt har vedtaget i Folketinget, om at give danskerne mulighed for at indefryse deres stigende energiregninger, ikke kommer til at påføre nogle omkostninger, som generelt vil gøre det dyrere at være energikunde. Og jeg synes sådan set, det er ganske fornuftigt, at en lønsumsafgift på det område ikke er med til at gøre regningen dyrere for danske energiforbrugere.

Kl. 12:09

Anden næstformand (Jeppe Søe):

Spørgeren.

Kl. 12:09

Sigurd Agersnap (SF):

Og det er netop den mekanisme, jeg vil spørge til, for jeg ved også, at ordføreren er meget vidende om de økonomiske forhold, altså den mekanisme, at når man bliver pålagt en afgift, væltes den over på energikunderne. Vi ser jo de her kæmpestore overskud i energibranchen, ikke kun i forhold til aflønning, men jo også overskud, der betales ud til ejerne, eller som i andelsselskaberne bruges på nye investeringer. Så kunne man ikke med rette forvente, at det ikke var nødvendigt at lave en afgiftsfritagelse, men at man simpelt hen havde overskud i energibranchen, der kunne tage den her afgift?

Kl. 12:10

Anden næstformand (Jeppe Søe):

Ordføreren.

Kl. 12:10

Torsten Schack Pedersen (V):

Jamen som sagt synes jeg, det er helt naturligt, at det påkalder sig meget stor politisk opmærksomhed og diskussion i forhold til nogle af de helt ekstreme aflønninger, vi har været vidne til. Jeg synes jo også bare, at vi politisk må tage ansvar for det, vi laver, og når det utilsigtet har været sådan med den her ordning, at lovgivningen vil pålægge ekstra omkostninger, så synes jeg, det er ganske fair, at vi så siger, at det får vi gjort noget ved, uagtet at der er en helt anden og helt relevant diskussion om, hvorledes de her store overskud håndteres.

Kl. 12:10

Anden næstformand (Jeppe Søe):

Dermed siger vi tak til ordføreren. Næste taler er hr. Mohammad Rona fra Moderaterne.

Kl. 12:10

(Ordfører)

Mohammad Rona (M):

Tak for det. I dag behandler vi L 75, som indeholder en række forskellige ændringer og tiltag. Jeg vil ikke gå i dybden med dem alle.

Et af de vigtigste formål med lovforslaget er, at vi skaber bedre mulighed for at bekæmpe momssvig i forbindelse med e-handel. E-handel er i kraftig vækst, hvorfor vi har brug for bedre redskaber til at kontrollere, at virksomheder i andre EU-lande, der sælger varer til danskere, betaler den korrekte moms. Derfor indeholder lovforslaget ændringer, der forbedrer kontrolmulighederne, og som har til formål at skabe et mere gennemsigtigt system, både for sælger, køber og Skatteforvaltningen. Det betyder helt konkret, at der med dette lovforslag bl.a. indføres indberetningspligt af visse betalingsoplysninger, oplysningspligt, delvis momsfradragsret og tydeliggørelse af praksis om skærpede ordensbøder.

Disse tiltag samt de øvrige dele af lovforslaget støtter vi i Moderaterne. I Moderaterne mener vi, at det er essentielt, at alle betaler deres skat og afgifter, og vi mener også, det er vigtigt, at Skatteforvaltningen har de rigtige kontrolmuligheder til at sikre det. Tak for ordet.

Kl. 12:12

Anden næstformand (Jeppe Søe):

Det er der ingen kommentarer til. Tak til ordføreren. Den næste ordfører er hr. Sigurd Agersnap fra Socialistisk Folkeparti.

Kl. 12:12

(Ordfører)

Sigurd Agersnap (SF):

Tak for det. Lovforslaget her er jo bestemt et samleforslag med ændringer i ikke mindre end 20 forskellige love. Så der er en del at holde styr på, og det har tidligere ordførere også forsøgt at redegøre for. Der er overordnet 11 hovedpunkter og 11 elementer om at styrke skattekontrollen og forvaltningens håndhævelsesmuligheder, om, at man bekæmper afgiftsunddragelse og momssvig, og at man har en mere klar retstilstand samt at man sikrer overensstemmelse med EU-retten. Det er formål, som vi i SF bakker op om. Det er afgørende, at vi har en stærk skattekontrol. Skattekontrollen i Danmark er godt nok baseret på tillid, men mulige huller skal lukkes, og lovgivningen skal kunne understøttes af relevante it-systemer, også når det gælder leasingområdet. Det er ikke gratis, og derfor er vi også indforståede med, at det kræver penge at skærpe kontrollen, som det også fremgår af lovforslaget.

Dertil indeholder lovforslaget implementering af en række EU-regler vedrørende moms og punktafgifter, en justering af reglerne om ansvarsfrihed på baggrund af en dom fra Højesteret, indførelse af en ny notifikationsordning, så virksomheder adviseres, hvis skatteforvaltningen vurderer, at der ikke er blevet betalt de rigtige afgifter, og at Udbetaling Danmark fremover får opgaven med opkrævning af nordiske bidragskrav. Meget af det er for os at se ukontroversielt, men jeg vil bruge det sidste af taletiden på at kommentere tre forhold nærmere.

Det ene kom jeg kort ind på i forhold til den tidligere ordfører fra Venstre. Vi ser netop i disse dage store overskud i energibranchen. I sidste uge kom Norlys med et regnskab, som viste et overskud på 4,2 mia. kr. sidste år. I går kunne DR på baggrund af beregninger oplyse, at man må forvente, at energibranchen har tjent 20 mia. kr. det seneste år bare på det danske marked, og dertil kommer et overskud fra handel internationalt. Det er en branche med rekordstore overskud grundet krigen i Ukraine, en udefrakommende energikrise og følgen af afkoblingen fra den russiske gas.

Samtidig med de store overskud fremgår det så af lovforslaget her, at vi skal fritage energibranchen for lønsumsafgiften for indefrysning af nogle af de høje energiregninger. Det kan for mig virke lidt absurd for en branche med rekordstore overskud, at vi nu skal bruge statens midler på at dække den afgift. Begrundelsen lyder i forslaget, og jeg citerer:

»Det må formodes, at energivirksomhederne vil overvælte en økonomisk byrde som følge af afgiftspligten vedrørende aktiviteterne med indefrysningsordningen på deres kunder. Dette har ikke været tilsigtet, og det er derfor vurderingen, at energivirksomhederne ikke bør betale lønsumsafgift«.

Det mener jeg ikke er et helt entydigt argument, som kan konkluderes så tydeligt. En anden formodning ville være, at energivirksomhederne har et rekordstort overskud, som sagtens kunne dække afgiften for en lønsumsafgift, og så ville det ikke være kunderne, som betalte med en højere energipris, men det ville derimod være ejerne, som tog lidt af det ellers rekordstore overskud, de ser ud til at få i år. Vi forholder os derfor i SF kritisk og skeptisk til netop det her element om, at energivirksomheder skal fritages for en afgift i denne tid. Vi står helt inde for vinteraftalen, som var en hjælpeaftale i forhold til også at sætte et loft over priserne og en indefrysningsordning på energipriserne, og vi er modtagelige over for argumenter, men vi mener ikke, at det er et entydigt argument, at en lønsumsafgift vil blive væltet over på forbrugerne.

Så vil jeg sige lidt om omvendt betalingspligt for moms på teleydelser. Det fremgår af enkelte af høringssvarene, at der ikke har været sager om momssvig i Danmark, og det skal vi jo være glade for, og jeg deler helt ordføreren for Socialdemokratiets betragtninger om, at når man har set det i Sverige og Tyskland, er det kun fornuftigt og rettidig omhu, at vi også sikrer, at de danske regler ikke tillader momssvig. Så det støtter vi helhjertet op om.

Det sidste er digitaliseringsklar lovgivning, og det handler om, at vi skal tilrette noget lovgivning, så det også kan effektueres i praksis og passes til skatteforvaltningens it-systemer. Man kunne sagtens ønske sig en situation, hvor vi kunne lave lovgivning uden at skele til, hvad der kan lade sig gøre i it-systemerne, og hvad der kan lade sig gøre i virkeligheden. Sådan fungerer det ikke, og det er kun fornuftigt, at vi løbende tager bestik af, om de love, vi har lavet, egentlig også er digitaliseringsklar og kan passe med de systemer, vi har i skatteforvaltningen.

Samlet set anser vi i SF lovforslaget som et vigtigt skridt for, at vi bedre kan bekæmpe grænseoverskridende momssvig og styrke kontrollen med moms og afgifter, og vi bakker derfor op om lovforslagets hovedpunkter, men vi er i udgangspunktet skeptiske over for at fritage energibranchen for en lønsumsafgift, og vi vil følge det i den videre debat.

Kl. 12:16

Anden næstformand (Jeppe Søe):

Tak til ordføreren. Næste ordfører er hr. Hans Kristian Skibby fra Danmarksdemokraterne.

Kl. 12:17

(Ordfører)

Hans Kristian Skibby (DD):

Tak. Jeg noterer mig jo, at Venstres ordfører nævnte, at det, vi er vidne til, er et bunkebryllup, og det er det jo vitterlig også. Der er vel ikke noget ulovligt i at få flere par gift samme tid, samme sted og samme dag osv., men vi er måske også lidt ovre i noget bigami, mener vi nok i Danmarksdemokraterne det er. Det er godt nok mange forskellige ting, vi får ind i den samme lovgivning. Der er ingen endnu, der har nævnt rejsebureauerne, men det indeholder også noget om rejsebureauer. Til ordførernes orientering er der nemlig også andre ting end det, der er nævnt. Men jeg vil egentlig rose andre ordførere for at have været inde på rigtig mange af de delelementer, der er i det her lovforslag. Det er sådan set hver for sig vigtige dagsordener, bl.a. i forhold til det her om værnsregler i forhold til EU og grænseoverskridende e-handel, hvor vi kan se, at der absolut er evidens for, der er nogle, der spekulerer i betalingsfikumdik. Det ord findes nok ikke her i Folketinget, men det er vitterlig det, vi er ude i. Det er folk, der er kreative, og det er folk, der har en stærkt kreativ tilgang til, hvad der er dit og mit, og hvordan man kan undgå at betale, og det er også derfor, at det også italesætter den her omvendte betalingspligt for moms på teleydelser og værn mod momskarruseller og alt muligt andet. Det er helt elementære ting, og det er godt, at vi får de ting igennem.

Så er det naturligvis også på sin plads, at vi får indrettet lovgivningen til den ting, der nævnes om indberetninger fra tredjeparter i forhold til vores private årsopgørelser, og det er ting, der følger op på en højesteretsdom fra juni måned 2020. Så der er en række ting, som selvfølgelig gør, at regeringen faktisk – det skal de have ros for – har været i stand til i det her tilfælde at få en lang række ting ind i et bunkebryllup, som faktisk er noget, som de fleste partier nok kan godkende. Så på den måde er det selvfølgelig godt nok.

Jeg blev godt nok måske en kende skuffet – det vil jeg godt sige til skatteministeren – da jeg så, at det også omhandlede chokoladeafgiftsloven, for da begyndte jeg godt nok at slikke mig om munden og tænke, om det virkelig kan være nu, at vi efter 150 års tilløb skal tage et ordentligt favntag med chokoladeafgiftsloven. Men der skuffede skatteministeren mig igen, for der kom ikke nogle afgiftslettelser på mine chokoladeboller. Sådan er det. Men det er jo vitterlig en af de der gakkede afgifter, vi er ude i, og det er så en dyr en af slagsen, men vi har en besynderlig tilgang til, hvordan vi skal beskatte ting. Bobler i børnechampagne med jordbærsmag f.eks., hvorfor skal der være en afgift på det? Hvorfor er der ikke afgifter på en frys selv-is, når der er på en, der er frossen? Om isen er med eller uden afgift, afhænger også af, om pinden er puttet ind i isen, eller om man skal købe den som tilbehør. Der er et hav af steder i lovforslaget, hvor man godt lige kunne have puttet lidt mere ind, synes jeg. Så er det netop, at jeg vil tilbage til det med bigami, for så kunne Danmarksdemokraterne måske også godt se os selv i den del af det, altså hvis vi fik lidt flere krøller på halerne. Men tilbage til lovforslaget. Der er en række delelementer, som Danmarksdemokraterne godt kan støtte, og vi anbefaler lovforslaget.

Kl. 12:20

Anden næstformand (Jeppe Søe):

Tak til ordføreren. Og til »fikumdik« lever vi med i Folketinget – altså i hvert fald som ord fra talerstolen. Næste ordfører er hr. Lars-Christian Brask fra Liberal Alliance.

Kl. 12:21

(Ordfører)

Lars-Christian Brask (LA):

Tak for det. Flere har talt om bunkebryllup og elleve elementer. Nu er jeg jo vikar på det her, men jeg kan sige velkommen i erhvervslovgivningen. Vi havde et forslag på 1.100 sider i sidste uge, så det her er jo barnemad.

I bund og grund er det her et balanceret og relevant lovforslag, som vi ser det fra Liberal Alliances side. Vi trækker også, ligesom hr. Hans Kristian Skibby gjorde det, lidt på smilebåndet og skuldrene omkring chokoladeafgiften. Men ting, som øger muligheden for at bekæmpe grænseoverskridende momssvig, kan vi jo selvfølgelig ikke være imod, så alt i alt er Liberal Alliance også for L 75.

Kl. 12:22

Anden næstformand (Jeppe Søe):

Tak til ordføreren. Næste ordfører er fru Trine Pertou Mach fra Enhedslisten.

Kl. 12:22

(Ordfører)

Trine Pertou Mach (EL):

Tak for det. Jeg har gået og tænkt på, om jeg kunne finde på et nyt ord ud over bunkebryllup, og et kludetæppe er det vel også, en slags kludetæppe af forskellige lovforslag. Og som de foregående ordførere vil jeg også her i førstebehandlingen kun komme ind på et lille udsnit af elementerne.

For det første er det jo positivt, at der reageres fra skattemyndighedernes side, når man kan se, der er en risiko for momssvig i de danske skatteregler, og her foreslås det at ændre reglerne i forhold til e-handel og teleydelser. Det er vi meget, meget positive over for i Enhedslisten. Effektive skatteregler er jo med til at sikre mod svindel, men håndhævelsen af dem er jo også afgørende for at sikre borgernes tiltro til vores velfærdssamfund. Pligten til at betale og muligheden for at kontrollere, at folk rent faktisk gør det, de skal på den konto, er helt afgørende.

Vi ved, at momsområdet har været særlig udfordret i forhold til svindel, og desværre er der blevet set massiv svindel på området i en lang årrække, bl.a. med momskarusseller og fakturafabrikker og hvad man ellers har kunnet beskrive det som. Og det er rigtig godt, at der er kommet langt mere fokus på det her område.

I virkeligheden mener vi faktisk godt, at man kan gå endnu længere i kontrollen på momsområdet. Faktisk har vi jo set, at det at ansætte kontrolmedarbejdere kan være en rigtig god forretning for statskassen. Kontrolmedarbejdere henter et provenu hjem, som er mange gange større end den udgift, der er til deres løn, og derfor kunne det give rigtig god mening at ansætte flere i skattekontrollen, både for at sikre finansiering til velfærd, klimakrise osv., men jo netop også for at sikre, at vi lever op til forpligtelsen over for borgerne omkring deres retsfølelse og for at sikre tilliden til skattevæsenet og velfærdssamfundet i al almindelighed. Og derfor bakker vi selvfølgelig op om de her regelændringer.

Så er der ændringerne i oplysningspligten i forbindelse med delvis momsfradragsret. I høringssvarene bliver der givet udtryk for en bekymring om, at det kan påvirke små virksomheder, at man ændrer på oplysningspligten. F.eks. vurderer Foreningen for Danske Revisorer, at virksomhederne skal bruge uforholdsmæssig meget tid på at besvare, om de er omfattet af de her regler om delvis fradragsret, eller om de alternativt skal anmode deres revisor eller eksterne bogholder om bistand, hvilket så vil påføre virksomhederne en ekstra omkostning.

Det anføres fra Skatteministeriets side her, at virksomhederne gennem hjælpetekster vil blive vejledt om, hvad der skal forstås som fradragsret, og det forventes, at den vejledning, der gives i hjælpeteksterne, vil betyde, at man som virksomhed vil kunne finde svar på, om man er omfattet af reglerne eller ej. Og det er mere for herfra at minde Skattestyrelsen og ministeren om det og opfordre til, at vi faktisk udformer nogle vejledningstekster, som faktisk er tydelige, sådan så små virksomheder ikke påføres uforholdsmæssigt store krav. Det er der ikke nogen grund til, så lad det være en opfordring til, at man har det for øje, når man skal udforme hjælpeteksterne.

Det tredje og sidste, jeg vil komme ind på her – flere andre ordførere har været inde på flere af tingene, men det her er en af de ting, vi også gerne vil nævne fra Enhedslistens side – er det her med fritagelse for lønsumsafgift for virksomheders aktiviteter vedrørende indefrysning.

I lovforslaget anføres det fra ministeriets side, at det foreslås, at energivirksomheder ikke skal betale lønsumsafgift af deres aktiviteter vedrørende finansielle ydelser i forbindelse med indefrysning fra høje energiregninger. Og det kommer vi til at stille nogle spørgsmål til under udvalgsbehandlingen, dels fordi vi gerne vil sikre, at det kun er aktiviteter vedrørende indefrysningsordningen, der bliver friholdt for afgiften, og dels fordi der er det her aspekt, som flere andre kolleger har nævnt, herunder hr. Sigurd Agersnap, nemlig hvordan vi kan sikre en ordentlig retfærdighed her. Der er en lang række historier om energivirksomheders store overskud, og nej, det er ikke alle energivirksomheder, der har givet millionbonusser til deres medarbejdere. Men vi er nødt til, når vi skal ændre ting som disse, at sikre, at de ikke skriger af uretfærdighed i forhold til de borgere og forbrugere, som har været tvunget ud i at betale meget høje elregninger. Derfor skal vi være sikre på, at vi lægger de rigtige instrumenter frem.

Så overordnet set er vi meget positive over for det, der ligger i lovforslaget, men vi kommer til at have række spørgsmål, som vi vil tage op i den videre udvalgsbehandling. Tak.

Kl. 12:26

Anden næstformand (Jeppe Søe):

Der er ingen spørgsmål fra salen. Tak til ordføreren. Den næste ordfører er hr. Peter Kofod, Dansk Folkeparti.

Kl. 12:27

(Ordfører)

Peter Kofod (DF):

Tak for det, formand. Forslaget her lægger jo op til at styrke kontrollen og styrken i vores skattevæsen for at sørge for, at det bliver vanskeligt, hvis man forsøger at snyde, og det er særlig på det område, der handler om indsatsen mod momssvig på området for grænseoverskridende e-handel. E-handel er jo nok noget af det, vi vil få meget mere af i fremtiden, så det er i udgangspunktet rigtig fornuftigt, at man vil gøre noget ved det.

Jeg skal ikke komme ind på alle elementer i det her lovforslag, for der er jo rigtig mange, og der er mange ordførere før mig, der har gjort opmærksom på, at der er samlet rigtig meget i et forslag. Jeg vil dog, stærkt opløftet over hr. Hans Kristian Skibbys ordførertale, sige, at det måske var et relevant indsatsområde, at vi forsøgte at gøre skattesystemet og skattelovgivningen så enkelt som overhovedet muligt, både for at skabe mulighed for, at vi faktisk har nogle myndigheder, der vil kunne kontrollere, at de her ting foregår ordentligt, men også for at man som ganske almindelig borger eller mindre virksomhed og andet kan finde ud af at betale det, man skal, uden at man skal have en ph.d. i en eller anden lang økonomisk uddannelse fra et fancy universitet for at finde ud af, hvordan man skal betale sin skat og sine afgifter. Der ligger faktisk, synes jeg, en enorm ulighedsdagsorden i lige præcis det forhold, at nogle har de muligheder, mens de fleste ikke har.

Ordførerne fra Enhedslisten og SF nævner også hele spørgsmålet om energivirksomheder, og det er jo noget, der i den grad har ligget Dansk Folkeparti på sinde. Der er nogle, der nærmest i bogstaveligste forstand har kunnet fylde lommerne i 2022 på grund af de stigende energipriser, mens rigtig mange borgere har oplevet, at deres lommer er blevet tomme. Det vil vi meget gerne se nærmere på, når vi kommer til udvalgsbehandlingen af det her lovforslag, men vores klare udgangspunkt er, at vi er enormt positive over for det. Tak for ordet, formand.

Kl. 12:28

Anden næstformand (Jeppe Søe):

Tak til ordføreren. Den næste ordfører er hr. Noah Sturis, Alternativet.

Kl. 12:29

(Ordfører)

Noah Sturis (ALT):

Mange tak. Vi behandler som sagt L 75, og det er blevet nævnt før, at det er lidt af et bunkebryllup. Jeg vil egentlig indlede med at sige, at det generelt er lidt en uskik at fremsætte lovgivning på den her måde, for fornuftige tiltag vil skulle holdes op imod andre tiltag, som måske er mindre fornuftige. Når man som parti skal gøre sin endelige stilling op, så kan det her med fritagelse for lønsumsafgift for energivirksomheder veje tungt og veje imod forslaget, når vi ser på omstændighederne.

Helt grundlæggende er der en masse ting i forslaget, som er meget positive. F.eks. gør forslaget det nemmere at opdage momskarruseller. Men vi deler de bekymringer, der også er blevet givet udtryk for af hr. Sigurd Agersnap og fru Trine Pertou Mach, og vil prøve at arbejde for måske at få det skilt ud fra det øvrige lovforslag eller i hvert fald stille nogle spørgsmål for at se, om vi kan påvirke det yderligere. Så Alternativet har ikke en helt klar indstilling lige nu, men synes, at der er mange af tiltagene, der grundlæggende er fornuftige. Der er bare det her med fritagelse for lønsumsafgift, som er ret problematisk under de nuværende omstændigheder. Tak.

Kl. 12:30

Anden næstformand (Jeppe Søe):

Tak. Jeg ser ikke flere ordførere, der ønsker ordet under denne behandling. Dermed er det skatteministeren.

Kl. 12:30

Skatteministeren (Jeppe Bruus):

Tak for det, og tak for en meget, meget fornem modtagelse af det her lovforslag, som jo er et samlelovforslag. Er det så et bunkebryllup? Det ved jeg ikke helt. Så var der også, jeg tror det var hr. Hans Kristian Skibby, der omtalte det som bigami. Der må jeg tilstå, at jeg lige var nødt til at tjekke op på, hvordan det nu er med det der bigami. Det er jo så et ægteskab, man indgår, før det tidligere ægteskab er opløst. Det er så i øvrigt ulovligt efter straffeloven og er strafbart i Danmark, og jeg ved heller ikke helt, om det er et passende billede på det her.

Så var der sådan nogle fabuleringer: Hvad med andre afgifter osv.? Det er altid spændende og relevant. Jeg tror ikke, jeg ville kalde det for bigami og heller ikke for et bunkebryllup, men måske noget så kedeligt som et samlelovforslag. Selvfølgelig kunne man godt have præsenteret en række lovforslag, og så kunne vi have hygget os med det, men noget af det blev lige lovlig småt nok, og der er rigtig meget – det anerkender jeg – på mit område, hvor vi lovgiver og laver justeringer, og derfor forsøger vi også en gang imellem at samle det lidt sammen. Og jeg takker sådan set også for det gode humør i de indlæg, der har været.

Selve lovforslaget – jeg skal heller ikke nævne dem alle sammen her – indeholder jo så en lang række initiativer. Nogle er selvfølgelig sammenfaldende i forhold til formål og hensyn. Der er noget om det her med bekæmpelse af momssvig, som flere også har været inde på. E-handel er i kraftig vækst, og der er brug for redskaber til at kontrollere, at virksomheder i andre EU-lande, der sælger varer og ydelser til danske forbrugere, betaler den korrekte moms. For at bekæmpe momssvig ved e-handel foreslår regeringen derfor, at vi gennemfører nye EU-regler om indberetning af visse betalingsoplysninger fra betalingstjenesteudbyderne.

Det er konstateret, som det også er blevet sagt tidligere i et indlæg, at der kører momskarruselsvig med teleydelser i bl.a. Tyskland og Sverige. Tyskland har for at bekæmpe denne svig indført en omvendt betalingspligt. Der er selvfølgelig en risiko for, at denne svig flytter til Danmark, og derfor foreslår vi at indføre en omvendt betalingspligt for virksomheder, der hovedsagelig indkøber teleydelser med henblik på videresalg. Normalt er det sådan, at det er sælgeren, der opkræver og indbetaler salgsmoms, mens køberen kan fradrage denne moms som købsmoms. Forslaget betyder, at det i stedet bliver køberen, der skal indbetale salgsmomsen, samtidig med at køberen kan tage fradrag for denne som købsmoms. Det er lidt teknisk, men resultatet er, at der altså ikke er en sælger, der kan stikke af med salgsmomsen, og at der heller ikke er en køber, der kan tage fradrag for en moms, der ikke bliver betalt.

Der viser sig også løbende et behov for at styrke skatteforvaltningens kontrolmuligheder og samtidig gøre reglerne klarere, så flere borgere og virksomheder gør, hvad de skal. Skatteforvaltningen får på nuværende tidspunkt ikke oplysninger om, hvilke virksomheder der kun har delvis fradragsret, og hvad den delvise fradragsprocent så er. Derfor foreslår regeringen, at virksomhederne en gang årligt skal oplyse til skatteforvaltningen, om de har delvis fradragsret, og i givet fald oplyse fradragsprocenten.

For at gøre det lettest muligt for virksomhederne foreslår vi, at der kommer et pop op-vindue på en af virksomhedernes årlige momsangivelser, hvor de bliver bedt om at opgive relevante oplysninger. Derudover foreslår vi at justere skattekontrollovens regler om ansvarsfrihed. Justeringen vil gøre det klarere for borgere og virksomheder, hvad de skal holdes ansvarlige for, når oplysninger til årsopgørelsen indberettes af tredjeparter.

Erhvervslivet har kritiseret reglerne om hæftelse på afgiftsområdet, fordi godtroende virksomheder risikerer at hæfte for andres gæld. Derfor foreslår vi en notifikationsordning, der både skal gøre retstilstanden klarere, hjælpe de godtroende virksomheder og sikre Skattestyrelsens kontrolmuligheder. En lignende ordning kendes fra momsområdet.

Desuden foreslår vi at justere en overgangsbestemmelse i lov nr. 203 af 13. februar 2021 for at lette administrationen på motorområdet. Justeringen vil betyde, at overgangstilfælde af værditabsberegninger ikke længere skal vurderes ud fra de regler, der var gældende, før lov nr. 203 trådte i kraft, men de regler, der følger heraf. Ejeren af køretøjet kan dog anmode om, at beregninger af værditab bliver gennemført efter de regler, der gjaldt før lov nr. 203, hvis det vurderes fordelagtigt.

Kl. 12:34

I forbindelse med indførelsen af indefrysningsordningen for højere energiregninger, som der også har været spurgt til og debatteret, tilbyder energivirksomhederne, at kunderne kan vente med at betale deres regning. Det anses for at være en finansiel ydelse, som medfører lønsumsafgift for energivirksomhederne. Som ved alle andre afgifter må man formode, som det også er beskrevet, at afgiften bliver overvæltet på de kunder, der har valgt at få indefrosset energiregningen i en svær økonomisk tid.

Det har ikke været tilsigtet. Det er måske det, man kalder for en utilsigtet konsekvens. I og med at vi lavede en pakke og en indefrysningsordning, pålagde vi sådan set de virksomheder, der skal stå for at håndtere den indefrysningsordning, en lønsumsafgift. Det tror jeg ikke var intentionen med det, og derfor er de jo ikke pålagt en lønsumsafgift i dag. Det er også derfor, at vi lægger op til at fritage energivirksomhederne for lønsumsafgift i forbindelse med indefrysningsordningen for højere energiregninger.

Endvidere indeholder lovforslaget en række initiativer, som er af meget teknisk karakter. Det drejer sig bl.a. om at tydeliggøre praksis om skærpede ordensbøder, tilpasse momsfritagelsen til visse EU-institutioner i forbindelse med covid-19 og præcisering af muligheden for at blive registreret som varemodtager i forbrugsafgiftsloven. Endelig foreslås det, at kompetencen til at opkræve visse nordiske underholdningsbidrag bliver overført fra Gældsstyrelsen til Udbetaling Danmark for at forenkle opkrævningen af disse bidragskrav.

Ja, det var, om ikke bigami og bunkebryllup, så i hvert fald en ordentlig pose blandede bolsjer og altså herfra et forsøg på også kort at opsummere de væsentligste forslag i lovforslaget. Så vil jeg gerne sige tak for ordet, og jeg er selvfølgelig klar til at besvare spørgsmålene i den videre lovbehandling. Tak.

Kl. 12:36

Anden næstformand (Jeppe Søe):

Et sådant er der allerede nu fra hr. Rasmus Jarlov, Det Konservative Folkeparti.

Kl. 12:36

Rasmus Jarlov (KF):

Tak. Jeg har lige et enkelt spørgsmål angående delvis momsfradrag. Nu siger ministeren, at det er meningen, at virksomheder skal oplyse i forbindelse med momsindberetningen, om de har et delvist momsfradrag eller ej. Er det så også meningen, at der skal forelægges et regnskab over, hvor meget man har momsfradrag fra, og hvor meget man ikke har momsfradrag fra, eller bliver det bare sådan en boks, hvor man skal ticke af, at man har delvist momsfradrag?

Kl. 12:37

Anden næstformand (Jeppe Søe):

Ministeren.

Kl. 12:37

Skatteministeren (Jeppe Bruus):

Som jeg beskrev, kommer der en notifikation, og så skal man både oplyse, at man har et delvist fradrag, men også hvad fradragsprocenten er. Hvad angår de nærmere detaljer om, hvad den boks præcis kommer til at indeholde af oplysninger, må jeg være lidt svar skyldig. Men det er, som jeg beskriver, en årligt tilbagevendende begivenhed, hvor man så både oplyser, om man har det, og hvad procenten er.

Kl. 12:37

Anden næstformand (Jeppe Søe):

Spørgeren.

Kl. 12:37

Rasmus Jarlov (KF):

Grunden til, jeg spørger, er jo, at der kan være meget stor forskel på den administrative byrde, i forhold til om man bare lige skal ticke af: Ja, jeg har delvist momsfradrag. Nu forstår jeg så, at man åbenbart også skal skrive en procent, hvilket så kræver, at man jo så i hvert fald opgiver, hvor mange dele af ens omsætning der er momsfri, og hvor mange dele der ikke er – og det kan man jo så udlede, hvis man tager procenten af det beløb, man så har tastet ind. Men det er bare for at undgå, at det bliver for bureaukratisk, og at der bliver for store administrative byrder ved det.

Kl. 12:38

Anden næstformand (Jeppe Søe):

Ministeren.

Kl. 12:38

Skatteministeren (Jeppe Bruus):

Jeg er enig, og det er klart, at du er nødt til at have en eller anden form for idé om, hvad for et regnskab du har, for at kunne opgive en procent. Det siger næsten sig selv. Jeg vender også meget gerne tilbage i lovbehandlingen i forhold til en nærmere beskrivelse af det. Jeg er sådan set enig i, at det gerne skulle være så lidt bureaukratisk som muligt. Omvendt er det jo et forsøg på også at styrke både gennemsigtigheden af og kontrollen med det, men det vender vi gerne tilbage til.

Kl. 12:38

Anden næstformand (Jeppe Søe):

Så er det hr. Sigurd Agersnap, Socialistisk Folkeparti.

Kl. 12:38

Sigurd Agersnap (SF):

Tak for svarene også i forhold til lønsumsafgiften. Det kan jo meget vel være rigtigt, at det var utilsigtet. Det ved jeg ikke; det ved ministeren bedre. Men skal man også forstå ministerens svar sådan, at det ikke vil være muligt at gennemføre lønsumsafgiften, fordi man ikke har gjort det tilsigtet fra starten af?

Kl. 12:39

Anden næstformand (Jeppe Søe):

Ministeren.

Kl. 12:39

Skatteministeren (Jeppe Bruus):

Nej, vi fjerner den jo nu, for du kan sige, at det jo er en finansiel ydelse eller transaktion, vi beder energiselskaberne her om at løfte. Det er også derfor, vi foreslår at fratage dem det, for det er jo forbundet med lønsumsafgift. Og som jeg også sagde før, er det bundet op på indefrysningsordningen.

Når jeg siger, at det formentlig er utilsigtet, vil jeg sige, at jeg ikke sad i lokalet og var med til at forhandle om vinterpakken, men jeg vil antage, at man ikke der har siddet og tænkt: Okay, vi laver den her model med en indefrysning af regningerne; vi beder selskaberne om at håndtere den model; og i øvrigt ved vi alle sammen godt, at de så også skal betale lønsumsafgift. Så det var bare min egen antagelse af, at det her formentlig ikke har været en del af den politiske drøftelse, man har haft, og i hvert fald jo ikke intentionen, at man så skulle bede dem om at være med til at løse et problem, og at de samtidig også skulle betale en ekstra lønsumsafgift.

Kl. 12:39

Anden næstformand (Jeppe Søe):

Spørgeren.

Kl. 12:39

Sigurd Agersnap (SF):

Så vil jeg gerne spørge til det her, ministeren også gentager deroppefra, nemlig at når man pålægger en afgift – og i det her tilfælde jo en engangsafgift, for det var jo kun sidste år, man havde indefrysning – vil den automatisk væltes over på kunderne og forbrugerne. Det er mig bekendt ikke helt den antagelse, der ligger bag f.eks. indtægtsloftet, som vi har stemt om i dag, eller solidaritetsbidraget, fordi man siger, det er engangsudgifter. Er det virkelig Skatteministeriets overbevisning, at engangsudgifter væltes en til en over på forbrugerne?

Kl. 12:40

Anden næstformand (Jeppe Søe):

Ministeren.

Kl. 12:40

Skatteministeren (Jeppe Bruus):

Altså, der er noget teknik i det her. Jeg er jo sådan set for så vidt enig i, at i spørgsmålet, om det er 100 pct. overvæltning – vi har jo været inde på samme problemstilling i mange forskellige sammenhænge både i politiske forhandlinger og i lovforslaget – er det fair at antage, at det formentlig ikke vil være en en til en-overvæltning, for der er trods alt også andre parametre, der spiller ind.

I virkeligheden er det centrale her jo – og det kan vi godt have en mere teknisk drøftelse af – at man har bedt dem om at være med til at hjælpe med at lave en indefrysningsordning, og så kommer der en lønsumsafgift oven i i forbindelse med den ordning, der er lavet. Der synes jeg egentlig det er meget sympatisk at man så siger: Det var selvfølgelig ikke det, der var hensigten her, og det fjerner vi så.

Kl. 12:41

Anden næstformand (Jeppe Søe):

Dermed tak til skatteministeren. Så har hr. Rasmus Jarlov, Det Konservative Folkeparti, bedt om anden runde. Dermed har han 3 minutter.

Kl. 12:41

(Ordfører)

Rasmus Jarlov (KF):

Jeg vil lige tilkendegive, at vi er lidt i tvivl om, hvad vi skal stemme om lovforslaget her, som er meget omfattende. Vi synes, at det er uheldigt, at der bliver lagt så meget sammen i et enkelt lovforslag. Vi kan se, at selv de store erhvervsorganisationer har haft svært ved at gennemskue, hvad det egentlig er, vi skal stemme om, og hvad lovforslaget egentlig går ud på. Jeg vil tillade mig også at sige, at jeg heller ikke tror, at det er alle her i salen, der har en fuldstændig fast forståelse af, hvad alle elementer i det her lovforslag går ud på. Jeg har i hvert fald ikke.

Derfor vil jeg for det første gerne bede om, at vi får en teknisk gennemgang, så vi kan blive lidt klogere. Og så må vi derefter forholde os til, om vi synes, at vi forstår det godt nok til at stemme for lovforslaget. Det er en dårlig vane herinde i Folketinget, at når vi ikke forstår ting, stemmer vi for. Derfor vil vi gerne forsøge at forstå tingene, og så må vi jo se i sidste ende, om vi har et godt nok begreb om det. Men ellers bør rygradsreaktionen jo være, at hvis man ikke forstår ting, bør man stemme imod dem.

Så vi glæder os til at dykke lidt dybere ned i det, og vi vil opfordre til, at Skatteministeriet lader være med at fremsætte lovforslag med 11 forskellige meget tekniske skatteændringer, men at vi tager dem en for en, så vi kan få den diskussion, det fortjener.

Kl. 12:42

Anden næstformand (Jeppe Søe):

Det var der ingen kommentarer til. Tak til hr. Rasmus Jarlov.

Der er ikke flere, der har bedt om ordet, og forhandlingen er nu afsluttet.

Jeg foreslår, at lovforslaget henvises til Skatteudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

13) 1. behandling af lovforslag nr. L 76:

Forslag til lov om ændring af pensionsbeskatningsloven, ligningsloven og personskatteloven. (Ændring af fradragsretten for private lønforsikringer, forhøjelse af det maksimale fradrag for fagforeningskontingenter og nedsættelse af bundskatten som følge af kommunale skattestigninger).

Af skatteministeren (Jeppe Bruus).

(Fremsættelse 29.03.2023).

Kl. 12:43

Forhandling

Anden næstformand (Jeppe Søe):

Forhandlingen er åbnet. Den første ordfører er hr. Anders Kronborg fra Socialdemokratiet.

Kl. 12:43

(Ordfører)

Anders Kronborg (S):

Tusind tak, formand. En af mine yndlingssange, som jeg gik og nynnede lidt for mig selv på vej op til talerstolen, er Stig Møllers »Sikke en dejlig dag«. Solen skinner, fuglene synger, og det her lovforslag har jeg glædet mig rigtig meget til. Det er en vigtig sag for Socialdemokratiet og et lovforslag, som på flere måder gavner den danske model.

For det første foreslår regeringen bestående af Venstre, Moderaterne og Socialdemokratiet at forhøje det maksimale fradrag for fagforeningskontingenter fra 6.000 til 7.000 kr. Med det forslag øger vi incitamentet til at organisere sig og giver bedre muligheder for, at borgerne kan melde sig ind i en fagforening.

For det andet foreslår regeringen, at fradragsretten bliver betinget af, at der i indkomståret betales mindst 1.300 kr. til et medlemskab af en a-kasse. Ved at øge incitamentet til at melde sig ind i en a-kasse styrker vi den danske model og skaber sikkerhed for, at alle kan forsikre sig mod arbejdsløshed. Jeg synes, det er vigtigt, at vi herinde i Folketinget kan samle os om at skabe den tryghed, og jeg vil jeg her på talerstolen gerne glæde mig over, at siden det daværende Folketing lavede den her aftale, er opbakningen og tilslutningen fra flere partier blevet endnu bredere, for det er også med til at cementere opbakningen til vores fagforeninger og til den danske model.

For det tredje foreslår regeringen at nedsætte den statslige bundskat. Initiativet er en tilbagevendende øvelse. Det har til formål at neutralisere det højere kommuneskatteniveau, så skatten samlet set bliver holdt i ro. Baggrunden for forslaget er, at kommuneskatten forventes at stige med ca. 400 mio. kr. fra 2023. Det er uden for de rammer, som er aftalt i forbindelse med udligningsreformen og aftalen om kommunernes økonomi. Regeringen foreslår derfor, helt ansvarligt, at nedsætte bundskatten med 0,03 procentpoint i 2023 og de efterfølgende indkomstår.

Med de bemærkninger tror jeg sådan set bare, at jeg har lyst til at nynne med på Stig Møllers sang »Sikke en dejlig dag«, og med de ord kan jeg meddele, at Socialdemokratiet kan støtte det her lovforslag.

Kl. 12:46

Anden næstformand (Jeppe Søe):

Første spørger er hr. Rasmus Jarlov, Det Konservative Folkeparti.

Kl. 12:46

Rasmus Jarlov (KF):

Jeg tror ikke, at jeg lige kan huske, at jeg har set et klarere eksempel på nepotisme end det lovforslag, som vi behandler i dag. Her er tale om, at Socialdemokratiet giver en skattefordel til folk, der betaler medlemskab hos Socialdemokratiets sponsorer, fagforeningerne; fagforeningerne, som poster millioner af kroner i Socialdemokratiets valgkamp, yder al den støtte, de kan, for at Socialdemokratiet har regeringsmagten. Den regeringsmagt bruger Socialdemokratiet så til at sørge for at skattebegunstige, at man køber et medlemskab hos de her fagforeninger, og at der dermed bliver større mulighed for at give den her økonomiske støtte til Socialdemokratiet.

Kan Socialdemokratiet på nogen måde se, at det ser en lille smule uheldigt ud, at man på den måde bruger regeringsmagten så direkte til at tilgodese sine egne sponsorer?

Kl. 12:47

Anden næstformand (Jeppe Søe):

Ordføreren.

Kl. 12:47

Anders Kronborg (S):

Jeg synes, at debatten nu kommer ned på sådan et lidt lavt niveau, for det her handler jo om at styrke den danske model samlet set. Arbejdsgivere har interesse i, at der er en høj organisering på arbejdsmarkedet. Det har lønmodtagere også, og gennem kollektive overenskomster forbedrer man forholdene på arbejdsmarkedet. Det synes jeg sådan set både er en god værdi, men også noget, vi i Danmark har pralet af, når vi snakker med andre lande, i forhold til at vi i Danmark har en dansk model, hvor man kan samarbejde på arbejdsmarkedet. Det er den, vi styrker, med det her lovforslag.

Og til hr. Rasmus Jarlov vil jeg så sige, at jeg jo er utrolig glad for, at jeg, når han kommer med de påstande, så bare herfra kan sige: Det her lovforslag er der bred opbakning til, både i den venstre del af salen og i den højre del af salen. Jeg ved, at Dansk Folkeparti er en del af den oprindelige aftale, og også et parti som Venstre, Danmarks Liberale Parti, støtter op om det her lovforslag.

Kl. 12:48

Anden næstformand (Jeppe Søe):

Spørgeren.

Kl. 12:48

Rasmus Jarlov (KF):

Det er jo nærmest komisk at stå og påstå, at Venstre støtter det her lovforslag. Venstre stemmer for, fordi de har fået nogle ministerposter som betaling for at stemme for. Det har jo ikke noget at gøre med, at Venstre går ind for forslaget. Hr. Anders Kronborg kan sige alt muligt, men jeg spurgte jo egentlig, om hr. Anders Kronborg kunne se, at der var et problem med, at man giver en så direkte økonomisk begunstigelse til Socialdemokratiets sponsorer med lovforslaget her... Det kunne være rigtig lækkert, hvis hr. Anders Kronborg ville forholde sig til det spørgsmål og ikke tale udenom med alle mulige undskyldninger for, hvorfor man gør det.

Kl. 12:49

Anden næstformand (Jeppe Søe):

Ordføreren.

Kl. 12:49

Anders Kronborg (S):

Dem, vi giver en skattelettelse med det her lovforslag, er de personer på arbejdsmarkedet, som melder sig ind i en fagforening, og når man melder sig ind i en fagforening på det danske arbejdsmarked, synes jeg også, at man bidrager til et stabilt arbejdsmarked i Danmark. Så det synes jeg, modsat ordføreren, er helt rimeligt.

Kl. 12:49

Anden næstformand (Jeppe Søe):

Så er det hr. Hans Kristian Skibby, Danmarksdemokraterne.

Kl. 12:49

Hans Kristian Skibby (DD):

Tak for ordet. Jeg håber naturligvis, at hr. Anders Kronborg er så musikalsk, at når han nu nærmest begynder at synge »Sikken dejlig dag det er i dag«, som i øvrigt er en ganske glimrende sang – den synger vi også selv tit derhjemme – så også kender sangen »Hvem skal nu betale, hvem har råd til mere?«. For det kan godt være, at det er en festdag, når man er rigtig, rigtig rød, men det er ikke en festdag, når man parkerer regningen ovre hos landbruget og alle mulige andre steder og hos de folk, som ikke ønsker at benytte sig af et fradrag i form af medlemskab af en rød fagforening.

Kl. 12:50

Anden næstformand (Jeppe Søe):

Ordføreren.

Kl. 12:50

Anders Kronborg (S):

Jeg skal skåne spørgeren for at høre mig synge. Jeg kan synge én stemme, og den er falsk, så jeg kan berolige spørgeren med, at det vil jeg ikke gøre her. Men jeg vil bare sige, at helt ærligt, så handler det her om at give nogle hårdtarbejdende danskere, der melder sig ind i et fællesskab på arbejdsmarkedet – som vi har haft siden septemberforliget – og bidrager til stabiliteten, en lille skattelettelse, for at de kan være medlem af det her fællesskab. Og det synes jeg faktisk, også med den prisudvikling, som vi ser, er ganske rimeligt.

Kl. 12:50

Anden næstformand (Jeppe Søe):

Spørgeren.

Kl. 12:50

Hans Kristian Skibby (DD):

Er ordføreren ikke enig i, at det her forslag handler om at ændre på afskrivningsreglerne for dansk landbrug og gartnerierhverv, så man lægger en yderligere regning hos dansk landbrug og danske fødevarevirksomheder og hos gartnerierne, som jo i forvejen har slåsset på grund af stigende energipriser og alt muligt? Der er virksomheder, der lukker. Og så siger ordføreren, at det her kun handler om arbejdsmarkedets parter og arbejdstagerrettigheder. Vil ordføreren ikke venligst erkende, at det her også drejer sig om, hvor pengene kommer fra?

Kl. 12:51

Anden næstformand (Jeppe Søe):

Ordføreren.

Kl. 12:51

Anders Kronborg (S):

Jamen det gør det jo på alle områder, når vi laver skattelettelser – så skal skattelettelserne selvfølgelig fuldt finansieres. Så selvfølgelig er der også nogle finansieringskilder i forhold til det her forslag.

Jeg siger her fuldstændig klart og tydeligt, at vi synes, det her er godt for Danmark; vi synes, det er godt for organiseringen på det danske arbejdsmarked; vi synes, det styrker den danske model. Og det synes vi også er vigtigt at vi får bidraget til.

Kl. 12:51

Anden næstformand (Jeppe Søe):

Dermed tak til ordføreren. Næste taler er hr. Torsten Schack Pedersen fra Venstre.

Kl. 12:51

(Ordfører)

Torsten Schack Pedersen (V):

John Stuart Mills »On Liberty« er et meget citeret og omtalt værk i liberale kredse. Et af de mest anvendte argumenter fra værket handler om, at de individuelle frihedsrettigheder skal beskyttes. Mill anerkender imidlertid, at de kan komme i konflikt med hinanden. Det kunne jeg sådan set bruge al min taletid på i dag, men jeg vil nu hellere belyse en lidt mindre udtalt vinkel på Mills værk, nemlig pointen om kompromiser. For den individuelle frihed skal nogle gange også balanceres med hensynet til almenvellet. Derfor er kompromiser og samarbejde i samfundet vigtige for stabilitet og for en bæredygtig udvikling. Denne forståelse for politik er nødvendig at have for øje, når vi i dag behandler det her lovforslag, for her er der tale om kompromiser blandt regeringspartierne, og det har været afgørende for det lovforslag, vi står med i dag.

Første element er en ændring af fradragsretten for private lønforsikringer. Den skal i fremtiden betinges af, at der i indkomståret er indbetalt mindst 1.300 kr. i a-kassebidrag, og det svarer til mindst 3 måneders indbetaling af bidrag til det billigste medlemskab af en a-kasse for en person, der er fuldtidsforsikret.

En anden del af forslaget er en forhøjelse af det maksimale fradrag for fagforeningskontingent fra 6.000 kr. til 7.000 kr. Her vil jeg gerne minde om indledningen til min tale og John Stuart Mill. Der er nemlig ikke nogen hemmelighed i, at Venstre jo ikke har været villig til at støtte denne del af lovforslaget før folketingsvalget sidste år. Vi var ikke enige, og det er heller ikke, fordi vi er begejstrede. Men vi har indgået kompromiser, for en regering henover midten forudsætter som sagt, at man går på kompromis. Og det kommer nok ikke som nogen overraskelse, at det at hæve fradraget for det faglige kontingent for fagforeningsmedlemmer ikke er et forslag, der er groet i Venstres baghave. Men som Venstres skatteordfører, hr. Jan E. Jørgensen, tidligere har sagt:

»... politik er det muliges kunst, og når vi laver en regering hen over midten, så vil der i sagens natur være tale om, at man laver nogle kompromiser«.

Omvendt kan man også sige, at så er det måske heller ikke værre end som så, for vi kan jo godt se, hvem det er, der får gavn af en skattelettelse; det er folk, der er medlemmer af en fagforening, og som går på arbejde. Og en skattelettelse er en skattelettelse.

Endelig behandler vi i dag en nedsættelse af bundskatten som følge af kommunale skattestigninger. Vi er i Venstre sammen med et meget bredt flertal i Folketinget en del af aftale om reform af det kommunale tilskuds- og udligningssystem, og dele af den aftale udmønter vi så med lovforslaget her. Det har været centralt for os i Venstre, siden vi indførte skattestoppet i 2001, at sikre, at bliver de kommunale skatter hævet, nedsætter vi en statslig bundskat for at neutralisere de kommunale skattestigninger.

Kompromiser er vigtige. Og nogle gange er man glade for nogle ting, og andre gange er man mindre glade for noget, og sådan har jeg det sådan set også med forslaget her. Vi støtter forslaget. Lad mig bare lige for en god ordens skyld understrege, at de kompromiser, vi har indgået, jo også betyder, at vi har fået nogle markante indrømmelser på skatteområdet. Der kommer en kraftig stigning i beskæftigelsesfradraget. 250.000 danskere kan se frem til at få halveret deres topskatteprocent. Der er reserveret midler til at sikre en lavere beskatning i forbindelse med generationsskifte – en hjertesag og mærkesag for Venstre i en årrække. Og jo, når man forhandler, og når man skal nå hinanden, indgår man kompromiser. Der kan man jo tage den seneste aftale, der er indgået, nemlig finanslovsforhandlingerne. Der var nogle, der blev i forhandlingslokalet, og de opnåede bl.a. en skattelettelse for unge under 18 år og en forhøjelse af beløbet for aktiesparekonto.

Derfor må man sige, at kompromiser er en del af dansk politik. Vi synes, vi har lavet et regeringsgrundlag og også en finanslovsaftale, der er ganske fornuftige, og så er der som sagt noget, man er mere begejstret for end andet. Men Venstre støtter forslaget.

Kl. 12:56

Anden næstformand (Jeppe Søe):

Hr. Hans Kristian Skibby, Danmarksdemokraterne.

Kl. 12:56

Hans Kristian Skibby (DD):

Tak. Det var jo nok ikke overraskende, at ordføreren brugte ordet kompromis 23 gange. Ej, jeg talte dem ikke; det kan være, at jeg overdriver lidt. Men jeg tror faktisk, hvis jeg skal være helt ærlig – og det må ordføreren jo så selv retfærdiggøre og svare på – at det her var en af de rigtig svære taler for ordføreren og en svær ting at være ordfører på. Altså, det er jo ikke et kompromis, vi er ude i her. Det er et totalt nederlag for partiet Venstre. Altså, man går ind og lægger en kæmperegning og vil ændre på afskrivningsreglerne for dansk landbrug og dansk gartneri, og så giver man det hele til den røde fagbevægelse. Og så kommer man og siger, at det her med generationsskifte og beskatning osv. er ting, der nok ville komme alligevel. Altså, det er jo ikke det, der er tilfældet her. Det vil jeg have ordføreren til ligesom at bekræfte. Det er jo ikke et kompromis, det er en falliterklæring.

Kl. 12:57

Anden næstformand (Jeppe Søe):

Ordføreren.

Kl. 12:57

Torsten Schack Pedersen (V):

Jeg trækker lige vejret lidt her, for ordføreren er en del af den aftale, der ligger bag det her. Det er mig helt ubegribeligt, at Danmarksdemokraternes ordfører kan stå og tage så skarpt afstand fra en aftale, han selv var med i. Nu har ordføreren skiftet parti, og så trækker han en fribillet. Helt ærligt, det synes jeg godt nok fortjener lige at blive udstillet. Hr. Hans Kristian Skibby var medlem af Dansk Folkeparti, da Dansk Folkeparti indgik den her aftale, og det løber man fra nu. Jeg indrømmer gerne, at det her er jeg ikke begejstret for, men jeg nævner jo også, hvad jeg har fået i stedet for som en del af den samlede regeringspakke, og det vil jeg gerne måles på. Men der må være grænser for hykleriet.

Kl. 12:58

Anden næstformand (Jeppe Søe):

Spørgeren.

Kl. 12:58

Hans Kristian Skibby (DD):

Man skal jo altid have de historiske briller på, men mig bekendt har der været et folketingsvalg. Mig bekendt havde jeg været løsgænger her i Folketinget i over 6 måneder før valget, og mig bekendt er jeg valgt for et andet parti, ovenikøbet med flere stemmer end i forrige valgperiode. Så det, som ordføreren begiver sig ud i, synes jeg er sådan lige vidtløftigt nok. Jeg tager sådan set udgangspunkt i den her aftale, som i øvrigt er en aftale, som er baseret på tre forskellige aftaler. Det skal vi lige huske at have med. Det er også derfor, det hele rykkes et år kalendermæssigt. Det er jo, fordi noget af det var nogen med i og nogle ting var andre ikke med i. Men det ændrer ikke på, at partiet Venstre er fuldstændig, totalt galt afmarcheret i forhold til nu at gå ind og lave en model, hvor man tager pengene ud af dansk landbrug og dansk gartneri, og det må ordføreren forholde sig til.

Kl. 12:59

Anden næstformand (Jeppe Søe):

Ordføreren.

Kl. 12:59

Torsten Schack Pedersen (V):

Lovforslaget, vi behandler nu, handler om at sætte skatten ned. Jeg må bare sige, at den indignation, der kommer fra hr. Hans Kristian Skibby, var der ikke, da man indgik aftalen. Alt det, der nu er dårligt, var fantastisk dengang, og det synes jeg helt ærligt at man må stå ved. Det bliver altså en kende for let, hvis man kan glæde sig over en aftale den ene dag og man så 6 måneder senere kan synes, det er helt forfærdeligt. Det synes jeg er svært at se en sammenhæng i.

Kl. 12:59

Anden næstformand (Jeppe Søe):

Så er det hr. Rasmus Jarlov, Det Konservative Folkeparti.

Kl. 12:59

Rasmus Jarlov (KF):

Jeg synes, det er ærlig snak, at ordføreren erkender, at her stemmer Venstre for noget, som Venstre ikke går ind for, fordi det er prisen for, at Venstre har kunnet få ministerposter i regeringen. Det er jo, som det er. Det er en byttehandel, som vi ikke forstår hos De Konservative, altså at man vil sluge så mange kameler og få så lidt for det. Men vi må konstatere, at kameler ikke ser ud til at fede i hvert fald, for ordføreren holder sig jo stadig fint i forhold til alle de kameler, han har slugt.

Men når nu hr. Torsten Schack Pedersen siger, at det, Venstre har fået for det her ud over det primære, nemlig ministerposterne, er, at Venstre i regeringsgrundlaget har fået lovning på nogle skattelettelser, kunne jeg godt tænke mig at vide, hvornår de kommer, for det er der jo ikke blevet sat dato på endnu, og det her bliver implementeret nu. Så har Venstre fået nogle fugle på taget, og risikerer skattelettelserne måske først at komme om mange år, eller hvornår kommer de skattelettelser?

Kl. 13:00

Tredje næstformand (Karsten Hønge):

Ordføreren.

Kl. 13:00

Torsten Schack Pedersen (V):

Jeg er nødt til at anholde, at det er på grund af ministerposter, at Venstre er gået i regering. Jeg synes simpelt hen, at det er for lavt. Vi sad i ugevis og forhandlede, og Det Konservative Folkeparti sad med til forhandlingerne, så hvis det havde været så fuldstændig fraværende en mulighed for Det Konservative Folkeparti at se en regering hen over midten, hvad lavede man så i de forhandlinger? Det må da være, fordi man mente, at det kunne være en mulighed. Jeg indrømmer gerne, at min fantasi ikke rakte til det før valget. Jeg troede ikke på, at det var en mulighed, men jeg tog fejl, og det må man jo indrømme, når man gør det, for statsministeren mente det, da hun sagde, at hun ønskede en regering hen over midten. Det gjorde vi så op med os selv i Venstre, altså om vi så ville bruge vores mandater til at levere resultater, der trækker Danmark i den rigtige retning, eller om vi ville sætte os over i hjørnet, lægge armene over kors og så sige: Vi får i hvert fald ikke beskidte fingre, men så er det Enhedslistens hovedbestyrelse, der er de afgørende mandater for udviklingen i dansk politik. Det valg har jeg det sådan set godt med vi traf.

Kl. 13:01

Tredje næstformand (Karsten Hønge):

Hr. Rasmus Jarlov.

Kl. 13:01

Rasmus Jarlov (KF):

Lad mig lige minde om, at det er ordføreren, der er i gang med at fremlægge Venstres politik. Det handler ikke om Det Konservative Folkeparti lige nu. Jeg stillede nogle spørgsmål til Venstres position, og det ville være rigtig fint, hvis Venstre ville svare på dem. Det, jeg spurgte om, var: Hvornår kommer de her skattelettelser, som Venstre siger er det, der har gjort, at det har været værd at bryde alle løfter til vælgerne og gøre det stikmodsatte af, hvad man lovede vælgerne at gøre før valget for at få de her ministerposter? Hvornår kommer skattelettelserne?

Kl. 13:02

Tredje næstformand (Karsten Hønge):

Ordføreren.

Kl. 13:02

Torsten Schack Pedersen (V):

Jeg synes, det er helt rimeligt, at man får lov at angribe en præmis for et spørgsmål, som jeg synes er underlødigt og ikke i overensstemmelse med virkeligheden. Det synes jeg ikke skal have lov at stå uimodsagt. Jeg synes, det er for plat så at sige, at Venstre fik nogle ministerposter, og så var alt godt. Nej, vi fik politiske indrømmelser, som jeg glæder mig til at føre ud i livet. Noget har vi allerede ført ud i livet, nemlig med ophævelsen af tvangsfordelingen af gymnasieelever. Og ja, så kommer der skattelettelser, og hr. Rasmus Jarlov må have lidt mere tålmodighed, i forhold til hvornår der kommer dato på.

Kl. 13:02

Tredje næstformand (Karsten Hønge):

Der er ikke flere korte bemærkninger. Tak til hr. Torsten Schack Pedersen, Venstre. Den næste ordfører er hr. Mohammad Rona, Moderaterne.

Kl. 13:03

(Ordfører)

Mohammad Rona (M):

Tak for det. I dag behandler vi L 76, som er en udmøntning af elementer i aftaler indgået i den foregående regeringsperiode mellem den daværende regering og en række partier i Folketinget. Helt konkret indebærer lovforslaget følgende tre elementer: En ændring af fradragsretten for private lønforsikringer, således at det er betinget, at man årligt indbetaler 1.300 kr. i a-kassebidrag; en forhøjelse af det maksimale fradrag for fagforeningskontingentet for 2024 fra 6.000-7.000 kr.; og til sidst en nedsættelse af bundskatten med 0,03 procentpoint for at kompensere borgerne for de kommunale skattestigninger.

Jeg vil ikke gå i dybden med alle elementer. Jeg synes, det har været forklaret ret fint her i dag indtil videre, men jeg vil lægge særlig vægt på forslagets sidste element i forhold til en nedsættelse af bundskatten med de 0,03 procentpoint, som vi er glade for. Det skyldes, at den del af lovforslaget er med til at sikre, at det ikke skal være dyrere at være borger i Danmark, hvilket vi mener er vigtigt for konkurrenceevnen i Danmark. Derfor støtter vi op.

Kl. 13:04

Tredje næstformand (Karsten Hønge):

Der er ingen korte bemærkninger, så tak til hr. Mohammad Rona, Moderaterne. Den næste ordfører er hr. Sigurd Agersnap, SF.

Kl. 13:04

(Ordfører)

Sigurd Agersnap (SF):

Tak for ordet, formand. Det er jo først den 1. maj på mandag, men jeg har da tænkt, at noget af talen i dag kan genbruges, for det her lovforslag handler jo i høj grad om den danske model. Det danske arbejdsmarked og den danske model er helt afhængige af stærke fagforeninger og stærke arbejdsgiverorganisationer – organisationer, som forhandler overenskomster, deltager i trepartsforhandlinger og sikrer et organiseret arbejdsmarked. Det sikrer tryghed, og det sikrer fleksibilitet; det sikrer den flexicuritymodel, vi tit praler af ude i verden. Og det er ikke lang tid siden, at vi netop så arbejdsmarkedets parter levere i en ellers svær tid. Et flot overenskomstresultat blev stemt igennem med rekordhøje stemmeprocenter i en tid med ellers stor inflation. Det er jo den danske model, der leverer; det er jo den danske model, som også leverede under corona med mere end 18 trepartsaftaler.

Men modellen er udfordret af en stadig faldende organiseringsgrad, stadig færre medlemmer af en fagforening, og der er flere, der udnytter systemet, end der bidrager til det. Og vi har et system, hvor man kan nyde godt af overenskomstresultater, også hvis man ikke har bidraget til det gennem en fagforening. Selv hvis man ikke er medlem af en fagforening, kan man stadig nyde godt af de forhandlede overenskomster og af, at vi har et organiseret arbejdsmarked. Men når organiseringsgraden falder, når vi får færre medlemmer af fagforeningerne, er det en trussel mod vores arbejdsmarked og vores samfundsmodel.

Derfor er jeg glad for, at vi med det her forslag forbedrer forholdene for dem, som er i en fagforening, og jeg er glad for, at vi øger incitamentet til også at melde sig ind i en a-kasse. Vi har som politikere et ansvar for at fastholde et trygt og fleksibelt arbejdsmarked, og det forudsætter stærke fagforeninger. Og det er grundlæggende det, som lovforslaget her handler om. Det er vi meget glade for, og vi støtter fuldtonet op om det. Og jeg skulle hilse fra Alternativet og sige, at det gør de også.

Det andet element, der er i lovforslaget, handler om sænkelsen af bundskatten. Jeg vil sige med det samme, at vi ønsker en opsplitning af lovforslaget her. Vi synes, det er to meget forskellige elementer og to meget forskellige aftalekredse. Den anden halvdel handler om at sænke bundskatten, og det er for små 300 mio. kr. Vi mener grundlæggende ikke, at de penge er bedst brugt på skattelettelser lige nu. Når kommunerne har hævet skatten, skyldes det, at der mangler penge til velfærden. Det skyldes, at der mangler penge til børnehaverne, ældreplejen, skolen og til de mange specialtilbud, som flere og flere desværre får brug for. Det er kommuner med et borgerligt flertal, et socialdemokratisk flertal og i et enkelt tilfælde også et SF-flertal, som har hævet skatten. Det er et bredt politisk, at man kan se ude i kommunerne, at der mangler penge, og at man derfor er nødt til at skrue på skatten.

De 300 mio. kr., vi her sænker bundskatten med, vil vi hellere bruge på at løfte velfærden, på at hjælpe kommunerne med at levere den service, som vi også forventer af dem, og som borgerne forventer af dem. Vi ser lige nu kommuner over hele landet, som genåbner deres budgetter, for allerede nu i starten af året er de nødt til at lave besparelser for næste år. Det er en ret akut situation, hvor alvoren ikke altid har nået Christiansborg og talerstolen her. Vi kan komme med mange flotte ord om det velfærdssamfund, vi ønsker os, men hvis man ikke har pengene ude i det første led i velfærdssamfundet, jamen så bliver det ikke til det.

I lovforslaget henvises der så til udligningsaftalen og aftalen om kommunernes økonomi. Der siges, at fordi man i udligningsaftalen forudsatte, at der i umiddelbar forlængelse af aftalen ikke skulle ske ændringer i skatteniveauet, så gælder det også for nu, hvor man ændrer på kommuneskatterne. Det synes jeg er en misrepræsentation af aftalen. Vi står her med et budgetforlig 3 år efter en aftale om udligning, og derfor mener jeg ikke, at man kan sige, at de umiddelbare ændringer i skattesatserne, som sker nu, er et resultat af udligningsaftalen; de er et resultat af et helt andet pres på den kommunale økonomi.

Vi er derfor i SF grundlæggende imod, at man sænker bundfradraget som et direkte resultat af kommunernes hævelse af skatten. Det er, fordi de mangler pengene. Og regeringen kan meget vel føle sig forpligtet af den kommuneaftale, man lavede sidste år, men jeg mener og vi mener i SF ikke, at man kan forpligte partierne i aftalen om udligning. Tak for ordet.

Kl. 13:08

Tredje næstformand (Karsten Hønge):

Der er en kort bemærkning til hr. Peter Kofod, Dansk Folkeparti.

Kl. 13:08

Peter Kofod (DF):

Tak for det, og tak for en god ordførertale. Jeg har et spørgsmål, der handler om den danske model, som ordføreren jo roste i sin ordførertale, og det handler om det paradoks, som jeg synes det er, at SF jo på den ene side med næb og klør forsvarer den danske model – og ros for det – mens vi på den anden side samtidig ser en enorm udvikling af hele den her regulering på EU-niveau, hvor, hvis EU får mere indflydelse, det vil mindske det rum, som arbejdsmarkedets parter har for at forhandle sig frem til forskellige ting og sager. Og jeg er lidt bekymret for, at SF er mægtig optaget af det her i Danmark – og det er dejligt – men i virkeligheden støtter den regulering på EU-niveau. Så jeg ved godt, at det måske falder lidt væk fra emnet, vi diskuterer her, men hvis formanden vil tillade det, kunne jeg da godt tænke mig at få en refleksion fra ordføreren over det, jeg vil kalde et paradoks fra SF's side.

Kl. 13:09

Tredje næstformand (Karsten Hønge):

Det er jo rigtigt, at det ligger i kanten af dagsorden, men jeg synes alligevel, at det ligger inden for selve det store emne, vi diskuterer. Ordføreren.

Kl. 13:09

Sigurd Agersnap (SF):

Jeg vil også meget gerne svare. Altså, vi synes jo grundlæggende, at Danmark har en meget velfungerende arbejdsmarkedsmodel, også når man kigger på tværs af Europa. Der kan man sige, at den danske model står stærkt; de nordiske modeller står stærkt. Derfor har vi jo i SF også meget klart sagt, at EU ikke skal blande sig i den danske model; det er et nationalt anliggende. Når man går ind og laver mindstelønsdirektiver, skal vi sikre, at det ikke påvirker den danske model. Så for SF er det meget klart, at vi står der, hvor vi står vagt om den danske model, også i forhold til EU-systemet, og vi prøver jo også at inspirere andre lande og vores søsterpartier i andre lande til at styrke en tilsvarende model.

Kl. 13:10

Tredje næstformand (Karsten Hønge):

Spørgeren.

Kl. 13:10

Peter Kofod (DF):

[Lydudfald] … handler om lønåbenhed eksempelvis, når det handler om andre ting, andre delelementer på hele arbejdsmarkedsområdet, hele den her dagsorden, så er det jo rigtigt, at SF mener det samme, som mange af os andre gør, når det kommer til minimumslønninger, som jo klart vil være en torpedo direkte ind i siden på den danske model. Jeg vil bare sådan i den korte spørgetid, jeg har her, opfordre ordføreren til at være opmærksom på de andre delelementer på det her område, som behandles i EU-systemet, for der synes jeg godt at man kunne tåle at SF var lige så principielle, som man er i forhold til minimumsløn.

Kl. 13:11

Tredje næstformand (Karsten Hønge):

Ordføreren.

Kl. 13:11

Sigurd Agersnap (SF):

Men det tager jeg gerne til mig. Det ligger jo i udkanten af mine ordførerskaber, men vi vil gerne følge med, og det ved jeg at gode folk gør. Når det kommer til netop lønåbenhed, er det jo også noget, mange danske fagbevægelser synes er et godt initiativ, og derfor synes jeg også, det er fint, hvad der er forhandlet frem i EU-systemet, og det passer godt i overensstemmelse med den danske model.

Kl. 13:11

Tredje næstformand (Karsten Hønge):

Den næste korte bemærkning er til hr. Anders Kronborg, Socialdemokratiet.

Kl. 13:11

Anders Kronborg (S):

En stærk økonomisk ansvarlighed er ligesom forudsætningen for at kunne lede Danmark og træde ind i en regering. Jeg forstår, at det, der giver ordføreren kvaler her, er, at vi går ind og nedsætter bundskatten, som følge af at kommuneskatten stiger.

Kommuneskatten ser ud til at stige med næsten 400 mio. kr. i 2023, og jeg forstår, at ordføreren for SF mener, at vi nu skal til at fjerne den her sikre hånd på rattet i forhold til dansk økonomi. Hvordan mener ordføreren det stemmer overens med en økonomisk ansvarlig politik?

Kl. 13:12

Tredje næstformand (Karsten Hønge):

Ordføreren.

Kl. 13:12

Sigurd Agersnap (SF):

Så er jeg blevet misforstået. Jeg mener bestemt, at vi skal have en sikker hånd på rattet i dansk økonomi. Det, jeg grundlæggende mener er udfordringen her, er, at man siger, at når kommunerne hæver skatten, skal der være en mekanisme i, at vi sænker bundskatten i Folketinget. Det mener jeg ikke er en sikker hånd på rattet i dansk økonomi.

Når man ser kommuner over hele landet hæve skatten, så er det, fordi der er et meget, meget voldsomt velfærdspres ude i kommunerne, og det, man kunne vælge at gøre i stedet, er, at man kunne sige: Nu skal der snart forhandles kommuneaftaler, så vi tager de her penge med til kommunerne i stedet for at sænke bundskatten. Jeg er helt med på, at der har været en praksis, især fra Socialdemokratiets side, om, at der skulle være sådan en mekanisme, hvor man sænkede bundskatten, hvis kommunerne hævede skatten, men det mener jeg er et politisk valg, og det mener jeg godt vi kan diskutere, uden at man skal føle, at der bliver givet op i forhold til en sikker økonomisk politik.

Kl. 13:13

Tredje næstformand (Karsten Hønge):

Spørgeren.

Kl. 13:13

Anders Kronborg (S):

Jeg er lige nødt til at gå tilbage i annalerne for at være hundrede procent sikker, men jeg synes at kunne huske, at den her praksis også blev udøvet, da SF havde et regeringsansvar. Men jeg skal selvfølgelig lige tjekke det for at være hundrede procent sikker.

Mener ordføreren så – hvis jeg forstår det rigtigt – at vi bare skulle ignorere, at kommunerne rent faktisk har et merforbrug på 400 mio. kr. i forhold til den aftale, som er lavet? Det er vi vel nødt til at kunne have en sikker hånd på rattet i forhold til.

Kl. 13:13

Tredje næstformand (Karsten Hønge):

Ordføreren.

Kl. 13:13

Sigurd Agersnap (SF):

Jeg mener, at der to forskellige ting, som måske bliver blandet lidt sammen. Den ene er spørgsmålet om, hvorvidt der er et merforbrug i forhold til serviceloftet ude i kommunerne – det er jo noget, man aftaler mellem regeringen og KL, og det har jeg respekt for at regeringen mener man skal håndhæve. Det andet er spørgsmålet om, hvorvidt kommunerne må hæve skatterne. Og det er jo ikke et merforbrug, det er en merindtægt, man har skabt ude kommunalt.

Jeg mener, at vi som minimum skal kunne diskutere, om det her er det rette politiske valg, og jeg mener ikke, at der skal være en automatik i, at bundskatten bare skal sænkes på samme måde.

Kl. 13:14

Tredje næstformand (Karsten Hønge):

Der er ikke flere korte bemærkninger. Tak til hr. Sigurd Agersnap, SF. Den næste ordfører er hr. Hans Kristian Skibby, Danmarksdemokraterne.

Kl. 13:14

(Ordfører)

Hans Kristian Skibby (DD):

Men skatteministeren vil jo nok være enig med Danmarksdemokraterne i, at der var mere samklang i forhold til det tidligere lovforslag, der blev behandlet. Det gik lidt lettere, selv om det indeholdt utrolig mange forskellige facetter. Det gør det her lovforslag sådan set ikke, og jeg er også helt med på, at når tingene skal gennemføres her i Folketinget, har forskellige ordførere jo altid interesse i at motivere de ting, som man synes bedst om, og jeg har også noteret mig, at Socialdemokraternes ordfører, hr. Anders Kronborg, jo brugte meget tid på at sige, at vi i dag skulle synge sangen »Sikke´n dejlig dag det er i dag«.

Den var der jo ikke ret mange der havde noget imod, men der, hvor vi i Danmarksdemokraterne i hvert fald har en anke, og det var også det, jeg var lidt inde på, da jeg stillede spørgsmål til ordføreren, er jo, at når vi tager den her debat om, at nogle får et fradrag og nogle får en ændret skat osv., så skal vi jo også, synes jeg, vise et skyldigt hensyn til de steder, hvor pengene kommer fra. Det er, lige som om ordførerne nogle gange glemmer, hvor pengene kommer fra, og det, vi i Danmarksdemokraterne mindeligt gerne vil gøre opmærksom på, er jo, at når man eksempelvis vil finansiere fradrag for fagforeningskontingenter osv., så er der et sted, hvor pengene kommer fra. Det er jo en aftale, som er både år og dag gammel, men man kan jo ikke sige, at det er blevet betydelig bedre at drive landbrug og gartneri i Danmark siden januar 2022. Lige 3 uger efter invaderede Putin Ukraine og energipriserne eksploderede.

Så der er sket meget i løbet af den tid, og så har der oven i købet også været en lang periode, hvor man har diskuteret, og hvor vi stadig væk afventer svar i udvalget i forhold til en ny CO2-afgift på danskproducerede fødevarer, og vi ved heller ikke, hvor store regningerne bliver, og hvor de kommer til at ligge henne. Derfor er det jo, at vi i Danmarksdemokraterne er betænkelige ved det her og siger: Hvis man ændrer det, som det jo sker med vedtagelsen af det her lovforslag, gør man jo afskrivningsvilkårene dårligere for de landmænd og de gartnerier, som investerer i f.eks. vedvarende grønne løsninger til forbedring af både deres produktivitet og deres driftsøkonomi, men så sandelig også i forhold til naturhensyn og miljø, og det er der, hvor vi har en betydelig anke i Danmarksdemokraterne. Det er simpelt hen der, hvor pengene kommer fra, og derfor kan vi ikke støtte det her forslag, uanset hvor mange gode og fantastiske sange vi kan komme på. Vi er også nødt til at vise et skyldigt hensyn til, hvor pengene kommer fra.

Og så er der den anden præmis i det, og det er jo, at vi heller ikke kan støtte forslaget, da forslaget vil medføre, at personer jo egentlig bliver tvunget til at betale til en a-kasse, hvis de ønsker at gøre nytte af deres fradrag for private lønforsikringer. Der synes vi jo, at det ville være helt på sin plads, at alle havde den samme adgang til de samme ligningsmæssige fradrag. Der skal man ikke gøre det fradrag afhængigt af, om man har betalt de her berømte 1.300 kr. til en a-kasse eller ej.

Så vi kan ikke støtte det her lovforslag. Vi mener, det er baseret på en forkert præmis. Sådan!

Kl. 13:17

Tredje næstformand (Karsten Hønge):

Der er en kort bemærkning til hr. Anders Kronborg, Socialdemokratiet.

Kl. 13:17

Anders Kronborg (S):

Tak til ordføreren for at referere til undertegnede i sin tale, og det er jo rigtigt, at jeg havde lyst til at synge på talerstolen. Nu har jeg lyst til at referere til et eventyr af H.C. Andersen, der hedder »Kejserens nye klæder«. Der går kejseren, og så er der et barn, der siger: Han har ikke noget tøj på. Jeg føler faktisk lidt, at ordføreren er fuldstændig afklædt i den her debat. Grunden til, at jeg går sådan lidt hårdt til værks her, er jo, at den her aftale er indgået den 21. januar 2022. På det tidspunkt var hr. Hans Kristian Skibby en meget stor profil i Dansk Folkeparti. Han var en indflydelsesrig herre, der både sad i Finansudvalget og i Skatteudvalget. Hvis det er forkert, beklager jeg, men det var i hvert fald det, jeg kunne slog op i arkiverne. I hvert fald var hr. Hans Kristian Skibby medlem af Dansk Folkeparti. Hvad har ændret sig så fundamentalt, fra at hr. Hans Kristian Skibby dengang støttede den her aftale, til at han nu er lodret imod den? Er det et partiskifte?

Kl. 13:18

Tredje næstformand (Karsten Hønge):

Ordføreren.

Kl. 13:18

Hans Kristian Skibby (DD):

Jeg vil jo sige, at jeg ikke har skiftet parti. Jeg har sådan set været løsgænger i 6 måneder, og så bliver der stiftet et parti i juni måned – det er mig bekendt efter den 21. januar, i hvert fald ifølge min kalender i Jylland – og så melder jeg mig ind i det nye parti og bliver valgt til Folketinget for det. Så jeg kan ikke rigtig se, hvad det har med det at gøre. Hvis ordføreren mener, at jeg har været medlem af Finansudvalget dengang, så må ordføreren jo kigge lidt bedre efter i de der annaler.

Kl. 13:19

Tredje næstformand (Karsten Hønge):

Spørgeren.

Kl. 13:19

Anders Kronborg (S):

Det skal jeg gøre. Så vil jeg bare spørge ordføreren, om ordføreren slet ikke anerkender, at det her faktisk kommer de danske lønmodtagere til gavn. Sådan som jeg har forstået det, var en af intentionerne hos Danmarksdemokraterne også, om jeg så må sige, at være et parti for den lille mand, lønmodtageren osv. Det her gavner da i høj grad pengepungen hos lønmodtageren, der melder sig ind i et fællesskab. Anerkender ordføreren slet ikke det?

Kl. 13:19

Tredje næstformand (Karsten Hønge):

Ordføreren.

Kl. 13:19

Hans Kristian Skibby (DD):

Jeg anerkender i hvert fald, at det er vigtigt, og hvis man skal betale sin a-kasse, er det også dejligt at have et arbejde. Og jeg anerkender i hvert fald, at vi har 140.000 danske arbejdspladser enten direkte i eller tilknyttet den danske fødevareindustri og landbrug, og mange af de mennesker på de arbejdspladser er sikkert også medlem af en a-kasse og en fagforening. Jeg tror, at mange af dem har en stor interesse i, at deres arbejdsgiver og deres virksomhed har det godt. Det, der er sket efter den 21. januar sidste år, er jo, at der i februar bl.a. kom et angreb på Ukraine, som har gjort, at driftsregnskabet er blevet markant forværret i rigtig mange af de her virksomheder både i gartneri- og landbrugserhvervet. Derfor er det en forkert prioritering nu at lægge en ekstra regning hos dem ved at ødelægge deres muligheder for at bruge deres fradrag.

Kl. 13:20

Tredje næstformand (Karsten Hønge):

Næste korte bemærkning er til hr. Torsten Schack Pedersen, Venstre.

Kl. 13:20

Torsten Schack Pedersen (V):

Tak for det. Jeg skal også bare vide, hvad ordføreren mente om aftalen, da den blev indgået. Støttede ordføreren aftalen, da den blev indgået i januar 2022?

Kl. 13:20

Tredje næstformand (Karsten Hønge):

Ordføreren.

Kl. 13:20

Hans Kristian Skibby (DD):

Jeg var jo ikke ordfører på sagen – altså, herreste gud. Og den blev behandlet på et gruppemøde i Dansk Folkeparti den dag, hvor jeg lå hjemme med corona. Så meget kan jeg da huske. Det var sådan set det sidste gruppemøde, vi havde, havde jeg nær sagt, inden jeg blev løsgænger her i Folketinget. Men det kan jeg egentlig ikke se hvad har med den her lovbehandling at gøre, er jeg nødt til at sige til ordføreren.

Jeg hæfter mig ved, at der er sket mange ting i Danmark, også siden januar sidste år, og man lægger altså her en regning over på dansk landbrug og gartneri, og den er bl.a. baseret på, at der jo kom en invasion af Ukraine i februar sidste år, altså efter at den her aftale omkring finansiering blev indgået.

Så er det jo altså også sådan, at jeg er valgt her til Folketinget for et parti, der hedder Danmarksdemokraterne, som først blev stiftet den 23. juni 2022. Så det er vel sådan set fair nok, at partiet har sin egen politik. Vi er ikke sådan en copy-paste af et parti. Det er Venstre jo åbenbart heller ikke, sådan som de har skiftet ham her efter valget.

Kl. 13:21

Tredje næstformand (Karsten Hønge):

Referencer til de eventuelt eksisterende højere magter ligger uden for Folketingets forretningsorden. Spørgeren.

Kl. 13:21

Torsten Schack Pedersen (V):

Jeg synes bare, man må stå ved, hvad man har gjort. Jeg indrømmer jo gerne, at det her ikke er et lovforslag, jeg er superbegejstret for. Det her lovforslag handler alene om at sætte skatten ned. Men jeg synes bare, at man også lige må vedstå sig arv og gæld. Altså, ordføreren var medlem af et parti, der indgik den her aftale i januar 2022, og jeg hørte ikke ordføreren sige, at han var uenig med sit parti i den beslutning, og det må man bare stå ved. Så er det jo sådan lidt belejligt, at man så synes, at nu har man skiftet parti, og så kan man tillade sig at mene alt muligt andet. Men man må bare vedstå sig, hvad man har gjort.

Kl. 13:22

Tredje næstformand (Karsten Hønge):

Ordføreren.

Kl. 13:22

Hans Kristian Skibby (DD):

Jeg synes trods alt, det er bedre at skifte parti og gå til valg på sin egen politik, end det er at skifte politik, efter at man er blevet valgt for et parti. Det er jo det, som ordføreren selv er et godt eksempel på. Det er jo nogen, der bliver valgt for én politisk tilgang til tingene, og når de så får præsenteret en række ministerstole og alt muligt andet godt, ja, så mener man lige pludselig noget helt andet om landbrug, om fiskeri og alt muligt andet. Det må ordføreren og Venstre jo selv stå på mål for. Sådan må vilkårene jo være i politik.

Kl. 13:23

Tredje næstformand (Karsten Hønge):

Næste korte bemærkning er til hr. Sigurd Agersnap, SF.

Kl. 13:23

Sigurd Agersnap (SF):

Tak for det. Nu siger ordføreren jo, at krigen har haft konsekvenser for landbrug og gartneri. Men det har jo i høj grad også haft konsekvenser for danskere og danske lønmodtagere, som også har måttet spinke og spare. Så vil ordføreren ikke uddybe, hvorfor han ikke synes, det er i orden at give et lidt højere fradrag for alle dem, der betaler til en fagforening og dermed også er med til at understøtte den danske model, men at det åbenbart er vigtigere ikke at tage pengene fra dansk erhvervsliv?

Kl. 13:23

Tredje næstformand (Karsten Hønge):

Ordføreren.

Kl. 13:23

Hans Kristian Skibby (DD):

Jamen jeg afviser sådan set ikke, at der kan være gode bevæggrunde for at give folk et større fradrag for at organisere sig. Jeg har bare lidt mere øje på, hvor pengene kommer fra, og det er måske lidt det, der er forskellen på en blå politiker og så en rød en af slagsen, sådan som ordføreren selv er.

Kl. 13:23

Tredje næstformand (Karsten Hønge):

Spørgeren.

Kl. 13:23

Sigurd Agersnap (SF):

Det synes jeg måske lidt er at stramme den – at vi ikke skulle have øje på, hvor pengene kommer fra. Det har vi i høj grad, og jeg synes som sådan, det er retfærdigt. Et af spørgsmålene er jo også, om det er noget, man bare bliver ved med at tale om – at man gerne vil forbedre mulighederne for fradrag for folk, der har meldt sig ind i en fagforening – eller om man også gør noget ved det. Og så skal det jo reelt finansieres. Så hvor vil ordføreren finansiere sådan et forhøjet fradrag ellers?

Kl. 13:24

Tredje næstformand (Karsten Hønge):

Ordføreren.

Kl. 13:24

Hans Kristian Skibby (DD):

Man kunne jo starte med at sørge for, at der blev en lidt mere ordentlig tilgang til, hvordan man gennemfører finanslovene her i kongeriget. De partier, som har skullet tilslutte sig finansloven, har fået en ramme hver på omkring 50 mio. kr. Med al respekt er det jo ikke ret meget at flytte i så stort et regnskab, som der er i vores samfundsøkonomi og på statsregnskaberne. Så der kunne man måske vælge at være lidt mere pragmatisk i forhold til at åbne dørene for de forskellige partier. Det var da et godt sted at starte.

Kl. 13:24

Tredje næstformand (Karsten Hønge):

Den næste korte bemærkning er til hr. Per Husted, Socialdemokratiet.

Kl. 13:24

Per Husted (S):

Tak. Nu er der kommet ret mange forklaringer på Danmarksdemokraternes holdning og holdningsskifte, og der kunne et spørgsmål selvfølgelig være, om man kunne vælge én af dem som forklaring. For ordføreren har jo ment noget andet på et tidspunkt.

Så må jeg også sige, at jeg er skuffet over Danmarksdemokraterne, som i valgkampen stillede sig op som den lille mands talerør, og så oplever vi, at når der så endelig er nogle forslag, der kommer den lille mand til gode, så løber man fra ansvaret.

Det kunne jeg da godt tænke mig at høre om. Nu var der ikke så stort et valgprogram fra Danmarksdemokraterne, så det her var ikke uddybet, men jeg kunne da godt tænke mig at høre, om ordføreren ikke synes, det er at løbe fra noget, som faktisk kommer den lille mand til gode.

Kl. 13:25

Tredje næstformand (Karsten Hønge):

Ordføreren.

Kl. 13:25

Hans Kristian Skibby (DD):

Jeg synes, det er lidt besynderligt, at vi skal beskyldes for at have begået et holdningsskifte i Danmarksdemokraterne, i og med at det har vi faktisk ikke. Det, vi er gået til valg på i forhold til landbrug osv., er nøjagtig det, som også bliver læst ud af den dagsorden, der er her.

Det er jo netop det, som hr. Per Husted også selv er inde på, altså at der jo er masser af mennesker i Danmark, som stadig væk har et arbejde, og det skal vi være glade for, men vi skal også forsvare vores jobs i Danmark. Og det gør man altså ikke ved at lægge de her store ekstraregninger over på landbrug og gartneri.

Det er en forkert prioritering at lave nu, bl.a. efter at vi jo i februar kunne se, at energipriserne stak af i forhold til krigen i Ukraine osv. Det har jo haft store konsekvenser for dansk gartneri og dansk landbrug, og det synes jeg da også Socialdemokraterne burde reflektere på.

Kl. 13:26

Tredje næstformand (Karsten Hønge):

Spørgeren.

Kl. 13:26

Per Husted (S):

Jamen ud fra det kan jeg mærke, at gartneri og landbrug er det, Danmarksdemokraterne prioriterer frem for den lille mand, der får et lille fradrag her. Det må vi så konstatere.

Men det hænger jo ikke sammen. Det hænger jo ikke sammen, at man går til valg på at være den lille mands talerør, og når der så endelig er et eller andet, hvor man kan sige, at den lille mand får noget, så løber man fra sit ord.

Kl. 13:26

Tredje næstformand (Karsten Hønge):

Ordføreren.

Kl. 13:26

Hans Kristian Skibby (DD):

Nu er der mange måder at definere en »lille mand«, som hr. Per Husted har nævnt et par gange, på. I det her tilfælde skal det jo så være en lille mand, der har valgt at betale og melde sig ind i en fagforening. Men der findes også mange små mænd, som måske gerne vil beholde deres penge selv. Der er også nogle, der ikke ønsker at være med i nogen af de her fagforeninger, som hr. Per Husted er stor fortaler for.

Jeg har sådan set respekt for begge dele. Men jeg køber ikke præmissen, som hr. Per Husted begynder at tale om, altså at det her så er et livtag med det. Den her lille mand er jo også en af dem, der nyder godt af, at vi stadig væk har danske arbejdspladser i Danmark, og det skal vi altså gøre noget ved i stedet for at ødelægge deres konkurrencevilkår.

Kl. 13:27

Tredje næstformand (Karsten Hønge):

Der er ikke flere korte bemærkninger. Tak til hr. Hans Kristian Skibby, Danmarksdemokraterne. Den næste ordfører er hr. Lars-Christian Brask, Liberal Alliance.

Kl. 13:27

(Ordfører)

Lars-Christian Brask (LA):

Tak. Hold da op; der er her et relativt trivielt lovforslag, der virkelig får høj bølgegang, og som inspirerer til noget fra den danske sangskat, og tilmed blev hr. Hans Kristian Skibby afklædt. Det var nok meget godt, at det kun var verbalt og ikke fysisk.

Nu har jeg jo sagt, at det her er et relativt trivielt lovforslag, men det er dog en tidsel og et lovforslag, som vi i Liberal Alliance ser negativt på. Vi kan ikke lide, at man forhøjer fradraget for fagforeningskontingentet, og at man samtidig gør fradragsretten for privat lønforsikring betinget af, at der er indbetalt mindst 1.300 kr.

Så i Liberal Alliance siger vi pænt nej tak, og vi ønsker ikke at være en del af det her lovforslag.

Kl. 13:28

Tredje næstformand (Karsten Hønge):

Der er ingen korte bemærkninger. Tak til hr. Lars-Christian Brask, Liberal Alliance. Det næste ordfører er fru Trine Pertou Mach, Enhedslisten.

Kl. 13:28

(Ordfører)

Trine Pertou Mach (EL):

Tak for det. L 76 er jo endnu et lovforslag, der indeholder elementer af ret forskellig karakter. I Enhedslisten er vi positive over for dele af det, mens vi ikke kan stemme for andre dele, og derfor vil vi, ligesom SF også gjorde det, bede om, at det her lovforslag bliver delt op.

Lad mig først sige lidt om de positive elementer i forslaget. I Enhedslisten er vi meget positive og modtager med positiv energi hævningen af det maksimale fradrag for fagforeningskontingenter fra 6.000 til 7.000 kr. om året. Det er, som det i høringssvarene også bliver bemærket fra fagbevægelsens side, supervigtigt, fordi det er med til at forbedre rammevilkårene, som kan styrke den faglige organisering, og det er vigtigt med en faglig organisering, fordi det sikrer gode vilkår bredt på arbejdsmarkedet. Et organiseret arbejdsmarked er noget af det, der har givet os et samfund, som mange udeomkring i verden kigger misundeligt til, og som de også gerne vil have, og det er en model, som vi fra Enhedslistens side ikke blot ønsker at bevare, men som vi faktisk også ønsker at styrke. Derfor er vi rigtig glade for det element i lovforslaget.

Det er så værd at notere sig, at fagbevægelsen – og nu citerer jeg – bemærker en ubalance, som ligger i, at arbejdsgivere kan få fuldt skattefradrag for hele deres kontingent til en arbejdsgiverforening, og derfor foreslår fagbevægelsen faktisk i høringssvarene, at man mindsker denne ubalance, og at man øger tilskyndelsen til organiseringen til gavn for den danske model og samfundet generelt, og de har et konkret forslag til, hvordan man ændrer på det. Det er noget, som vi godt kunne tænke os at ministeren kommenterer på, altså dels hvad der er holdningen til det her forslag, dels om man fra ministerens og regeringens side egentlig er enige i, at ubalancen eksisterer.

Det andet positive element i lovforslaget er, at fradragsretten for private lønforsikringer bliver betinget af, at der indbetales et a-kassebidrag. Men vi undrer os lidt over størrelsen på det her bidrag, og vi er nysgerrige på, om ministeren mener, at bidraget vil sikre en øget tilgang til a-kassesystemet, altså en tilgang med længerevarende medlemskaber. Foreligger der en analyse af, om den her beløbsgrænse vil føre til stabile tilhørsforhold til a-kasserne? Eller hvad er det for et grundlag, der gør, at det lige præcis er det her beløb, der bliver valgt? Det synes jo i virkeligheden at være ganske lavt.

Så er der den del af lovforslaget, som vi ikke er positive over for, og som er årsagen til, at vi gerne vil have det delt op. Vi er i Enhedslisten grundlæggende uenige i, at man notorisk skal nedsætte bundskatten ved ændringer i kommuneskatten, fordi det fastholder dele af det borgerlige skattestop, som vi grundlæggende er imod. De årlige nedsættelser af bundskatten, som bliver vedtaget for at kompensere for stigende kommuneskatter, er faktisk en relativt dyr affære for kommunekassen, hvis man ser på, hvad der er blevet besluttet de seneste par år. Fra Enhedslistens side har vi stillet spørgsmål til, hvad provenuvirkningerne af de nedsættelser i bundskatten er, og når man ser på de nedsættelser, der er blevet vedtaget i årene fra 2018 til 2021, så koster det statskassen samlet set ca. 1 mia. kr. om året, og det er altså vel at mærke uden provenuvirkningerne af dette lovforslag og uden nedsættelsen i 2022.

Så det er altså ca. 1 mia. kr. ved 4 års nedsættelser af bundskatten, og det synes vi simpelt hen er for mange penge for at fastholde resterne af et borgerligt skattestop, som vi jo grundlæggende mener er en fejlagtig præmis, og der er ved at droppe de her årlige nedsættelser af bundskatten altså på ingen måde tale om, at man vil komme til at brandbeskatte borgerne. En annullering af f.eks de 4 års nedsættelser fra 2018 til 2021 vil betyde, at den disponible indkomst vil falde et sted mellem 60 og 190 kr. om året for den fattigste del af befolkningen, mens den ifølge Skatteministeriet for de 10 pct. rigeste vil blive begrænset til et fald i den disponible indkomst på omkring 510 kr. Det er altså kort sagt en minimal skattestigning med en fordelingsprofil, der er fuldstændig neutral. Til gengæld vil man jo ved at fastholde den her del af skattestoppet afskrive sig et beløb på ca. 1 mia. kr. til fælleskassen, som kan bruges til den velfærd, som er så presset. Det er langt de fleste i den her Folketingssal jo faktisk enige om at den er, og vi har også en grøn omstilling, der skal finansieres. Så der er al mulig grund til at beholde de midler i fællesskabet, hvis det er muligt.

Desværre må man jo konstatere, at regeringen hellere vil afskaffe store bededag og give skattelettelser i toppen end bl.a. at afskaffe den her rituelle og marginale sænkning af bundskatten. Det mener vi fra Enhedslistens side ikke er fornuftigt. Det er et residual af et borgerligt skattestop, som vi er imod, og det er årsagen til, at vi gerne vil bede om, at lovforslaget bliver delt op. Tak.

Kl. 13:34

Tredje næstformand (Karsten Hønge):

Der er ingen korte bemærkninger. Tak til fru Trine Pertou Mach. Så gik der altså lidt forvirring i ordførerlisten. For det var jo faktisk ligesom nu ordføreren fra De Konservative, hr. Rasmus Jarlovs, tur, men til min overraskelse havde fru Trine Pertou Mach pludselig tilkæmpet sig talerstolen, og derfor gav jeg simpelt hen ordet videre, men det er rækkefølgen, at det nu er hr. Rasmus Jarlov.

Kl. 13:34

(Ordfører)

Rasmus Jarlov (KF):

Tak, og det kan jo være ligegyldigt, men tak for ordet. Vi stemmer imod lovforslaget. Der er et element, som vi er tilhængere af, og det er jo det, som drejer sig om at sænke bundskatten, og det er jo meget, meget lidt, men selvfølgelig vil vi gerne stemme for det, og derfor vil vi ligesom Enhedslisten og SF også gerne anmode om, at lovforslaget bliver delt op, så vi kan stemme for de elementer af det, som vi hver for sig går ind for.

Derudover er vi jo kraftige modstandere af, at man hæver fradraget for fagforeningskontigenter. For det er jo ud fra en fuldstændig åbenlys dagsorden om, at man ønsker at begunstige de fagforeninger, som har svært ved at tiltrække medlemmer, og som har en presset økonomi, men som er helt afgørende for, at venstrefløjen kan få de meget store tilskud og den hjælp til valgkamp, som gør, at de kan bevare magten i Danmark. Det er en uskøn måde at bruge sin magt på, at man på den måde laver et lovforslag, som så direkte favoriserer ens egne sponsorer, og det synes jeg egentlig man burde holde sig fra. Det er svært at se det som andet end en form for nepotisme, og det går vi selvfølgelig ikke ind for, og derfor stemmer vi imod den del.

Kl. 13:35

Tredje næstformand (Karsten Hønge):

Der er en kort bemærkning til hr. Per Husted, Socialdemokratiet.

Kl. 13:35

Per Husted (S):

Vi står her i Danmarks måske fornemste sal, og så kommer der sådan noget fra ordføreren for De Konservative. Jeg er faktisk chokeret. Jeg er chokeret over, at man, hvis man ikke har argumenter, så bruger et eller andet med at tale om nepotisme og lignende. Det kunne jo godt være, at det var, fordi vi mener det her alvorligt – at vi ser, at et velfærdssamfund som det, vi har, er betinget af, at vi har et velfungerende arbejdsmarked, hvor vi har fagforeningerne, der sikrer, at det fungerer.

Vi kunne godt begynde at tale om, hvem der er sponsor for De Konservative – det kunne jeg stille som spørgsmål her. Men takt og tone forbyder mig simpelt hen at synke så lavt.

Vil ordføreren acceptere, at det måske er, fordi vi ser det sådan, at fagforeninger og et velfungerende arbejdsmarked er en meget vigtig del af det danske samfund?

Kl. 13:36

Tredje næstformand (Karsten Hønge):

Ordføreren.

Kl. 13:36

Rasmus Jarlov (KF):

Jamen det nytter ikke noget at være chokeret, når man får udstillet en amoralsk adfærd som politisk parti. Man kan jo ikke regne med, at man så bare kan påberåbe sig at føle sig krænket over det, og at man så ikke får den kritik.

Jeg er helt med på, at Socialdemokratiet synes, at fagforeningerne er en meget vigtig del af det danske samfund, og en vigtig grund til, at Socialdemokraterne synes det, er jo, at man får den her kæmpestore økonomiske støtte fra fagforeningerne. Man synes det nok også i sig selv. Sådan helt grundlæggende går man også ind for, at vi har stærke fagforeninger, og det synes jeg også selv er positivt. Det er jo rigtig godt, hvis folk frivilligt organiserer sig i fagforeninger, fordi de synes, det er en god måde at præge det danske samfund på. Men det er ikke så pænt, når det bliver sådan, at det er drevet af, at man fra politisk side favoriserer det skattemæssigt og dermed sikrer, at nogle organisationer, som støtter Socialdemokratiet, får en bedre økonomi. Og det kritiserer vi, uanset om man påberåber sig at være krænket over at få kritikken.

Kl. 13:37

Tredje næstformand (Karsten Hønge):

Spørgeren.

Kl. 13:37

Per Husted (S):

Det er et område, hvor vi ikke kan blive enige, og hvor vi åbenbart har forskellige opfattelser af, hvad god takt og tone er i den sal, vi er i i dag.

Men så kunne man jo føre det videre og stille spørgsmålet: Nu har arbejdsgivere mig bekendt fuld fradragsret for medlemskab af diverse brancheorganisationer og arbejdsgiverorganisationer, og er det så noget, man skal røre ved? For jeg har svært ved lige at se forskellen. Altså, den ene part har fuld fradragsret, men den anden har ikke. Det er jo et spørgsmål man så med rette kan tillade sig at stille.

Kl. 13:38

Tredje næstformand (Karsten Hønge):

Ordføreren.

Kl. 13:38

Rasmus Jarlov (KF):

Takt og tone er ikke noget argument i forhold til substansen i at stemme for eller imod et lovforslag.

Det er lidt ærgerligt, at Socialdemokraterne har så dårlig en forståelse af skattesystemet, at man ikke forstår forskellen på et fradrag for et arbejdsgiverkontingent og et fradrag for et fagforeningskontingent. Forskellen er den ret simple, at det helt generelt i vores skattesystem er sådan, at virksomheder bliver beskattet af deres overskud, og derfor kan de trække omkostninger fra, og personer bliver beskattet af deres indkomst, og derfor kan de ikke trække omkostninger fra. Så derfor er reglerne sådan, og de følger de helt generelle skatteprincipper, vi har i Danmark, og som man har i alle andre lande.

Kl. 13:39

Tredje næstformand (Karsten Hønge):

Næste korte bemærkning er til hr. Sigurd Agersnap for SF.

Kl. 13:39

Sigurd Agersnap (SF):

Jeg vil også spørge lidt til det her med fradragsretten. For hvis Det Konservative Folkeparti og hr. Rasmus Jarlov egentlig er enig i, at det er godt, at folk organiserer sig på arbejdsmarkedet – ligesom mange andre ting, der også er godt, er fradragsberettigede – hvorfor mener man så ikke, når det kommer til fagforeningskontingent, at det er godt for samfundet, at man organiserer sig i en fagforening, og derfor bør det også være fradragsberettiget?

Kl. 13:39

Tredje næstformand (Karsten Hønge):

Ordføreren.

Kl. 13:39

Rasmus Jarlov (KF):

Nej, det ville være meget vidtgående, hvis vi, hver gang vi fik øje på noget, der var godt for samfundet, skulle indføre en fradragsret. Der er rigtig mange ting, der er gode for samfundet: Det er godt, at man melder sig ind i en idrætsklub; det er godt, man får børn, og er i ægteskab og alt mulig andet. Noget af det er der faktisk fradragsret for. Men det er godt, at man opfører sig ordentligt, at man kører pænt i trafikken, og det er godt, at man engagerer sig i et politisk parti – men ingen af de dele er der fradragsret for. Så man kan ikke sige, at fordi noget er godt for samfundet, skal der være fradrag for det.

Kl. 13:40

Tredje næstformand (Karsten Hønge):

Spørgeren.

Kl. 13:40

Sigurd Agersnap (SF):

Jamen det er bare, fordi det jo nærmest lød som en principiel modstand mod, at man gav fradrag til fagforeningsindmeldelse, men der er jo en række andre områder, hvor vi har fradrag, fordi vi mener, det er godt for samfundet. Og i stedet sagde ordføreren jo, at det var en slags nepotisme. Kunne det ikke også bare være den overvejelse, at det er en grundforudsætning for vores arbejdsmarkedsmodel, at vi har medlemmer af fagforeninger, og derfor synes vi også, at det er i orden med et fradrag, der giver et økonomisk incitament til at melde sig ind?

Kl. 13:40

Tredje næstformand (Karsten Hønge):

Ordføreren.

Kl. 13:40

Rasmus Jarlov (KF):

Altså, vi har ikke fradrag for en lang række ting. Vi har fradrag for nogle ganske få ting som personer. Virksomheder har fradrag for alle deres omkostninger, bortset fra hvis der er tale om nogle ulovligheder, de begår. Man kan ikke trække parkeringsbøder fra f.eks. – det ved jeg af bitter erfaring. Men personer har fradrag for nogle ganske få ting, og der er f.eks. kørselsfradrag, fagforeningsfradrag jo nogle af undtagelserne. Man har jo ikke fradrag for al mulig andet. Man har ikke fradrag for udgifter til advokater, sportsforeninger og alle mulige andre udgifter.

Kl. 13:41

Tredje næstformand (Karsten Hønge):

Næste korte bemærkning er til hr. Anders Kronborg, Socialdemokratiet.

Kl. 13:41

Anders Kronborg (S):

Det her handler om, at vi tror på den danske model, og vi tror på et arbejdsmarked, der snakker sammen. Det har foregået i årtier. Det er noget, vi har pralet med over for andre lande, nemlig at vi har arbejdsgivere på den ene side og lønmodtagere på den anden side, at man kan forhandle kollektive overenskomster og løse udfordringer med social dumping, og at man kan være med til at styrke et uddannelsesniveau på arbejdsmarkedet. Hvorfor synes ordføreren ikke, at den danske model er værd at kæmpe for, så de lønmodtagere, der slider og slæber på de danske arbejdspladser, kan få et lille fradrag for at melde sig ind i en fagforening? Det vil jeg gerne spørge ordføreren om.

Kl. 13:42

Tredje næstformand (Karsten Hønge):

Ordføreren.

Kl. 13:42

Rasmus Jarlov (KF):

Det er selvfølgelig uklogt af mig at tage den her diskussion her den 27. april, hvor Socialdemokraterne samtidig sidder derhjemme og skriver på deres 1. majtaler, så de har de der floskler i fuldstændig frisk erindring og kan angribe med dem. Men, altså, vi synes jo, at et organiseret arbejdsmarked er rigtig godt, og så længe det er frivilligt, og man melder sig ind i de organisationer, som arbejder godt for medlemmerne, fordi de gør en god indsats for lønmodtagerne, så kan vi jo kun klappe i vores hænder over det. Men derfra og så til, at man ønsker at hæve fagforeningsfradraget og skattebegunstige fagforeningerne, er langt, og man skal være helt blind og naiv, hvis man ikke kan få øje på, at det selvfølgelig handler om, at det er en måde for Socialdemokratiet at forsone sig med sit bagland, som støtter Socialdemokratiet økonomisk og på alle mulige andre måder.

Kl. 13:42

Tredje næstformand (Karsten Hønge):

Spørgeren.

Kl. 13:42

Anders Kronborg (S):

Det her handler ikke om hverken økonomisk støtte eller nepotisme eller andre ting. Det handler om en styrkelse af den danske model, at vi tror på den danske model, og at vi faktisk også synes, at det er rimeligt, at de lønmodtagere, der bidrager til modellen, kan melde sig ind.

 Så vil jeg gerne spørge ordføreren her til allersidst i de få sekunder, som jeg har tilbage: Ordføreren får det til at lyde, som om det er Socialdemokratiet med alene de 50 mandater, som vi har herinde, der kan gennemføre det, men vil ordføreren ikke anerkende, at der er en bred opbakning til det her lovforslag fra partier til højre, på midten og ude på venstrefløjen?

Kl. 13:43

Tredje næstformand (Karsten Hønge):

Ordføreren.

Kl. 13:43

Rasmus Jarlov (KF):

Nej, der er ikke nogen opbakning til det fra højre side. Der er Dansk Folkeparti, som er kommet til at begå en fejl her, men det er vel også nogenlunde det. Og så er der Venstre, som er blevet bestukket med ministerposter til at stemme for; men ellers er der ikke nogen opbakning fra højre side til det.

Kl. 13:43

Tredje næstformand (Karsten Hønge):

Der er ikke flere korte bemærkninger. Tak til hr. Rasmus Jarlov, Det Konservative Folkeparti. Næste ordfører er hr. Peter Kofod, Dansk Folkeparti.

Kl. 13:44

(Ordfører)

Peter Kofod (DF):

Tak for det, formand. Så kom vi jo til højre. Sikke en dejlig dag, det er i dag, startede den socialdemokratiske ordfører sin ordførertale med. Hvis jeg skal vælge en sang til at beskrive min følelse med, ville det nok være »Danmark, dejligst vang og vænge«.

I min tid i Europa-Parlamentet fik jeg en del indsigt i den måde, arbejdsmarkedspolitikken tilrettelægges på i andre europæiske lande. Jeg kom frem til den konklusion, at der vel ikke findes noget sted, hvor det foregår bedre, end i Danmark. Det skyldes den danske model, ene og alene den danske model, og at lønmodtagere og arbejdsgivere tager ansvaret på sig og forhandler gode, fornuftige aftaler hjem, der gør det muligt at få arbejdsmarkedet til at glide. I andre europæiske lande – selv dem, der ligner os – vil arbejdsmarkedet være langt mindre succesfuldt, faktisk rigtig, rigtig skidt i nogle af de her lande. Derfor har vi en fælles interesse i at værne om vores danske model, og jeg ser primært to store udfordringer ved modellen.

Den første er angreb fra EU-systemet, der ønsker at underminere vores nordiske model og vores tilgang til at styre arbejdsmarkedet, enten fordi man ikke forstår, hvordan det foregår i Danmark og i Norden, eller fordi man foretrækker en anden model.

Den anden udfordring er vigende opbakning til at være med i faglige fællesskaber eller til at melde sig ind og være fagligt aktiv.

Med lovforslaget her øger vi fradraget for fagforeningskontingent fra 6.000 kr. til 7.000 kr. Det er et forsøg på at sørge for, at der fortsat vil være en meget stor opbakning til det faglige arbejde, der foregår, og det er et forsøg på at beskytte den danske model.

Jeg kunne godt stå her og gøre mig vittig over historikken i det her. Faktum er, at den her aftale, som lovforslaget jo udmønter, blev indgået, før min nuværende partiformand blev partiformand. Den blev indgået i en tid, hvor jeg ikke engang selv sad i Folketinget. Men jeg ville finde det rimeligt utroværdigt, hvis jeg skulle stå her og lægge afstand til, hvad mit eget parti eller det parti, man har været medlem af, havde gjort på et eller andet tidspunkt. Vi vedstår os fuldstændig arv og gæld, og derfor står vi også ved aftalen – og vi kommer til at støtte det her lovforslag. Tak, formand.

Kl. 13:46

Tredje næstformand (Karsten Hønge):

Der er ingen korte bemærkninger, så tak til hr. Peter Kofod, Dansk Folkeparti. Den næste ordfører er hr. Noah Sturis, Alternativet.

Kl. 13:46

(Ordfører)

Noah Sturis (ALT):

Mange tak. Så kunne jeg alligevel nå at sige et par ord om L 76. Alternativet støtter forslaget, som vil gøre fradragsretten for private lønforsikringer betinget af, at der i indkomståret er indbetalt mindst 1.300 kr. i a-kassebidrag, og støtter også, at man forhøjer fradraget for fagforeningskontingenter; det forhøjes fra 6.000 til 7.000 kr.

Endvidere foreslås det at nedsætte den statslige bundskat med 0,03 procentpoint, og den del støtter Alternativet også. Vi synes, det er fornuftigt generelt at sænke skatten i bunden og så forhøje den for nogle af de ting, der ikke er betinget af arbejde, såsom ejendom og kapitalbeskatning generelt.

Altså, helt grundlæggende vil Alternativet forenkle skattesystemet ved at samle de her forskellige fradrag i personskattefradraget, men indtil vi er der, så støtter vi forslaget. Vi støtter sådan set også at dele forslaget op, som det også er blevet nævnt tidligere. Det tror jeg var det. Tak.

Kl. 13:48

Tredje næstformand (Karsten Hønge):

Der er ingen korte bemærkninger. Tak til hr. Noah Sturis fra Alternativet. Så giver vi ordet til skatteministeren.

Kl. 13:48

Skatteministeren (Jeppe Bruus):

»Når jeg ser et rødt flag smælde«, har man næsten helt lyst til at starte med i den her sangkavalkade, der er blevet gennemgået af flere ordførere. Den sang skrev Oskar Hansen tilbage i 1923, og den har været ikonisk, i hvert fald når flere af os skal synge den her på mandag, 1. maj, som et udtryk for ikke bare en fagbevægelse med en hel udvikling af det her fantastiske, dejlige velfærdssamfund. Og der er sådan set grund til at hylde fagforeningerne, ligesom der er grund til at hylde arbejdsgiverne, for sammenhængen mellem samarbejdet og kampene mellem lønmodtagere og arbejdsgivere har været en hjørnesten i udviklingen af det her velfærdssamfund. Og det er jo et velfærdssamfund, som har vist sig utrolig robust; bare de seneste år har den danske model gang på gang vist sit værd med coronakrise, med krigen i Ukraine, med høj inflation og overenskomster. Og hvad er kernen i det? Ja, kernen er jo, at vi har et velorganiseret arbejdsmarked, både på lønmodtagersiden og på arbejdsgiversiden. Hvad giver det os? Ja, det giver os jo en tryghed for, at man som arbejdsgiver kan hyre og fyre arbejdskraft nemmere, end man ellers ville have kunnet.

I går havde jeg møde på mit kontor med en stor virksomhed med tusind ansatte, og jeg spørger dem: Hvordan er jeres udsigter i forhold til rekruttering osv.? De siger, at de sådan set er gode – de er en del af en stor international koncern. Men noget af det, der gør, at de træffer beslutning om at placere nye arbejdspladser i Danmark, er faktisk den fleksibilitet, der er, så man godt tør investere i at skabe arbejdspladser, for hvis udviklingen vender om 3 år, er muligheden for at afskedige nogle af de medarbejdere bedre, end de er i de tilsvarende lande, hvor de ellers ville skulle træffe de beslutninger. Det er en del af kernen af den danske arbejdsmarkedsmodel. Hvad er det tredje ben i det? Ja, det er jo staten. En af de bedste erhvervsstøtteordninger, vi har, ikke bare i Danmark, men i hele verden, er vores dagpengesystem. Det er det, der gør, at man har en sikkerhed for, at hvis man bliver afskediget, skal man ikke gå fra hus og hjem. Det er også en forsikringsordning, måske den allerbedste forsikringsordning, man kan finde noget sted, fordi man forsikrer sig ind i at have en mulighed for at få en understøttelse i nogle år, indtil man kan finde et nyt arbejde. Og det er jo det, der er kernen i, at man som lønmodtager accepterer, at man har en risiko for at miste sit arbejde uden en alt for lang belastning at den arbejdsgiver, der lader lønmodtagerne gå. Det glemmer vi ofte i debatten. Men den fleksibilitet, det, der hedder flexicurity, er jo mere end noget andet det, der har været med til at forme det her fantastiske samfund.

Er det er en naturgiven større? Det er det jo ikke. Modellen er under pres; færre vælger at organisere sig på lønmodtagersiden. Og hvad betyder det, betyder det, at det er ligegyldigt? Nej, det betyder da ikke, at det er ligegyldigt. Hvis ikke der var fagforeninger, hvis ikke der var den sikkerhed og den tryghed, ville det betyde, at man som lønmodtager skulle stille større krav til sin arbejdsgiver: Jeg vil gerne indgå den her kontrakt, jeg vil gerne komme og arbejde for dig, men hvis du en dag fyrer mig og jeg ikke har et sikkerhedsnet under mig, vil jeg ikke acceptere, at det et varsel på 3 måneder, så vil jeg gerne have et fyringsvarsel, der hedder et halvt år eller et helt år.

Grunden til, at man har en høj ungdomsarbejdsløshed, bl.a. i Frankrig, er lige præcis det scenarie, det er, at de franske arbejdsgivere er forbeholdne over for at ansætte unge mennesker, fordi de er nervøse for, at hvis de på et tidspunkt skal lade dem gå, har de svært ved at slippe af med dem igen. Det er kernen i den danske flexicuritymodel. Det er det, der er på spil, det er det, det her lovforslag også handler om, nemlig at understøtte den model.

Derfor vil jeg gerne sige tak for behandlingen, for det er nødvendigt at understøtte modellen, hvis vi også gerne vil bevare den og udvikle den. Og ud over at vi forhøjer fradragsretten for fagforeningskontingenter, giver det også en hjælpende hånd, en skattelettelse, til rigtig mange danskere, der i forvejen har svært ved at få betalt regningerne i takt med stigende energipriser og stigende inflation.

Kl. 13:53

Forslaget er sådan set blevet gennemgået, men vi foreslår her at forhøje det maksimale fradrag for fagforeningskontingenter konkret fra 6.000 kr. til 7.000 kr., og det vil sige, at vi øger incitamentet til at organisere sig og giver bedre mulighed for, at borgerne kan melde sig ind i en fagforening. Med ændringen af fradragsretten for private lønforsikringer foreslår vi også, at fradragsretten bliver betinget af, at der i indkomståret betales mindst 1.300 kr. til et medlemskab af en a-kasse. Og hvorfor nu det, hvorfor er det nu rimeligt, at det er bundet op på en a-kasse? Det går jo tilbage til den samme indledning om den forsikringsordning, der gør, at man melder sig ind i en a-kasse og bliver en del af et dagpengesystem og et flexicuritysystem. Det er jo en solidarisk forsikringsordning, og den betyder, at i tider med høj arbejdsløshed koster det for staten at understøtte den forsikringsordning, fordi man betaler ud, og i tider, hvor der er meget, meget lav arbejdsløshed, kan det endda være, at det faktisk kan gå lidt den anden vej. Men det er jo også en af grundpillerne i den her sikkerhedsmodel.

Så vi øger incitamentet til at melde sig ind i en a-kasse, vi styrker den danske model, og dermed giver det også sikkerhed og tryghed i forbindelse med at forsikre sig imod arbejdsløshed, som både kommer lønmodtagere og arbejdsgivere til gavn, men som jo også kommer samfundskassen til gavn, for det at sikre sig, at folk har et eksistensgrundlag, og at de kan stå på benene og finde tilbage på arbejdsmarkedet, hvilket de fleste gør, er også en rigtig, rigtig god samfundsmæssig investering. Det så vi også under corona, hvor vi førte en helt markant anden krisepolitik, end man gjorde efter finanskrisen. Hvad var det vi gjorde? Jo, vi sørgede for at investere i, at lønmodtagerne kunne blive i deres arbejde, vi sørgede for at holde hånden under virksomheder. Var det økonomisk uansvarligt, var det forkert? Nej, det var det ikke, for det har vist sig, at vi er et af de lande i hele verden, der er kommet allerbedst igennem, når man kigger på økonomi og sundhed osv. Igen bygger det ovenpå det, der også er kernen i det her fantastiske samfund, nemlig kontrakten mellem lønmodtagere og arbejdsgivere og den fælles overenskomst mellem lønmodtagere, arbejdsgivere og staten, og som jo også resulterede i mange af de aftaler, der blev lavet under corona.

Som et sidste element af den her aftale og som en helt naturlig konsekvens af at føre en ansvarlig økonomisk politik foreslår vi altså at nedsætte den statslige bundskat. Det er en tilbagevendende øvelse, som det også er blevet beskrevet, og som handler om at neutralisere det høje kommunebeskatningsniveau, så skatterne samlet set bliver holdt i ro. Hvorfor er det centralt? Det er centralt, fordi grunden til, at vi i Danmark har en utrolig robust økonomi, er, at vi siden 1980'erne har været fælles om at føre en ansvarlig økonomisk politik, der udjævner de udsving, der kommer. Hvorfor er det godt? Det er godt, både fordi det giver os enormt stor kredit troværdighed, men det er også godt, fordi store udsving i økonomien altid rammer de indkomster, der er lavest. Det er altid dem med mindst, der taber. Når inflationen er høj og prisen stiger på mælk og smør i supermarkedet, fylder det jo en større del af den disponible indkomst, hvis man har få penge hver måned til sig selv. Og det vil sige, at det bedste, vi kan gøre til gavn for det her samfund, er at sørge for at holde en stabil økonomisk udvikling, og der er den her mekanisme en del af det.

Så tusind tak for de gode bemærkninger, jeg er både glad for og stolt over det her lovforslag. Og så er jeg med på, og det hører så selvfølgelig også med, at hvad nu med det her, og hvor var Venstre og Moderaterne og alt muligt andet, og der må jeg bare sige, som min gode kollega hr. Torsten Schack Pedersen jo siger heroppefra, at selvfølgelig er det her en del af et kompromis. Der er vel ikke nogen, der ved deres fulde fem skal lægge Venstre til last for det, for selvfølgelig er man ikke gået på valg til valg på det her, ligesom jeg ikke gik til valg på at sænke topskatten. Men prøv at høre her, er det ikke fantastisk, at vi har et samfund og vi har et parlament, hvor vi beslutter os for, at der er nogle udfordringer, vi gerne vil tage livtag med. Det, vi er fælles om, er jo faktisk den model, vi har, hvor lønmodtagere og arbejdsgivere i det store og hele finder ud af, hvordan vilkårene skal være på arbejdsmarkedet, og det er en rigtig, rigtig god model. Og så er der masser af ting, vi kan være uenige om, men ved I hvad, der er også ting, vi kan finde sammen om og lave kompromiser om, og det er faktisk også rimelig glad for og stolt over. Tak for ordet.

Kl. 13:57

Tredje næstformand (Karsten Hønge):

Der er en kort bemærkning fra hr. Sigurd Agersnap, SF.

Kl. 13:57

Sigurd Agersnap (SF):

Tak for det, og tak til ministeren for talen og gennemgangen. Nu siger ministeren jo, at det er ansvarligt af at have en stabil skattesats, og at det er en del af at føre en ansvarlig økonomisk politik, at man kompenserer, hvis kommunerne har hævet skatten. Men som jeg har forstået regeringens planer, er det jo netop ikke at holde skatten neutral; det er jo at lave skattesænkninger næste år. Og det lyder næsten på ministeren, som om det, der ville være ansvarligt, grundlæggende er ikke at ændre på skattesatserne. Er det synspunktet, at man ikke skal ændre på skattesatserne, og at det er mere ansvarligt?

Kl. 13:58

Tredje næstformand (Karsten Hønge):

Ministeren.

Kl. 13:58

Skatteministeren (Jeppe Bruus):

Nej, synspunktet er, at når man har lavet den kontrakt med kommunerne, sørger man for at kigge på det. Altså, det er jo i virkeligheden ret kedeligt som regering at have loft over f.eks. drift og anlæg. Men det er jo, fordi man før den tid, hvor man havde de lofter, godt kunne sætte en retning fra Christiansborg, men kommunernes økonomi kunne udvikle sig i mange forskellige retninger. Og vi har jo en samlet økonomi, uanset om det så er på det kommunale, på det regionale eller på det statslige niveau, og de her mekanismer er lagt ind, for at vi fører en samlet økonomisk politik.

Kl. 13:58

Tredje næstformand (Karsten Hønge):

Spørgeren.

Kl. 13:58

Sigurd Agersnap (SF):

Jeg må indrømme, at jeg forstår det ikke helt, for kommunerne bliver sanktioneret, når de hæver skatten. De får jo ikke det skatteprovenu, og KL får en sanktion. Så det må være noget andet, der ligger til grund for, at man vil sænke skatten. Altså, den mekanisme er jo ikke lavet for at sanktionere kommunerne. Den mekanisme er jo lavet for måske at stille borgerne neutralt i forhold til skatteniveauet, men det synes jeg jo er et lidt andet argument, end at det er for at overholde budgetdisciplinen.

Kl. 13:59

Tredje næstformand (Karsten Hønge):

Ministeren.

Kl. 13:59

Skatteministeren (Jeppe Bruus):

Jo, men hvis vi skal have kritik her for, at vi nedsætter den statslige bundskat for at kompensere for nogle højere kommunale skatter, og at vi dermed altså i sidste ende giver borgerne nogle flere penge, så må vi jo leve med den kritik.

Kl. 13:59

Tredje næstformand (Karsten Hønge):

Der er ikke flere korte bemærkninger. Tak til skatteministeren.

Da der ikke er flere, der har bedt om ordet, er forhandlingen afsluttet.

Jeg foreslår, at lovforslaget henvises til Skatteudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

14) 1. behandling af beslutningsforslag nr. B 43:

Forslag til folketingsbeslutning om at afskaffe lagerbeskatning for iværksættere og investorer, der børsnoterer deres virksomheder, og i stedet indføre realisationsbeskatning.

Af Mona Juul (KF), Betina Kastbjerg (DD), Lars-Christian Brask (LA), Katrine Robsøe (RV), Nick Zimmermann (DF), Sascha Faxe (ALT) og Pernille Vermund (NB) m.fl.

(Fremsættelse 01.03.2023).

Kl. 13:59

Tredje næstformand (Karsten Hønge):

Ordføreren for forslagsstillerne, fru Mona Juul, Det Konservative Folkeparti, vil starte med at begrunde beslutningsforslaget.

Kl. 14:00

Begrundelse

(Ordfører for forslagsstillerne)

Mona Juul (KF):

I dag har jeg for Det Konservative Folkeparti fornøjelsen at fremlægge et beslutningsforslag sammen med Danmarksdemokraterne, Liberal Alliance, Radikale Venstre, Dansk Folkeparti, Alternativet og Nye Borgerlige. Vi ønsker at gøre op med den løbende lagerbeskatning af iværksættere, som ønsker at børsnoterer deres virksomheder. Vi foreslår i stedet, at beskatningen skal ske på realiseringstidspunktet – når aktierne er solgt, gevinsten er realiseret, og iværksætteren har pengene i hånden.

Vi vil altså ikke fjerne beskatningen, men indrette den klogere. Hvorfor? Fordi toget kører forbi Danmark, og det er ikke kun ærgerligt for de iværksættere, hvis succes kvæles i et ulogisk skattesystem og skøre regler, det er også rigtig ærgerligt for Danmark. For hvis vi gerne vil have en stærk ældrepleje, gode skoler og en vellykket grøn omstilling og meget mere, har vi brug for virksomheder, der tjener penge til statskassen og skaber arbejdspladser. Og virksomheder starter som bekendt med iværksættere. Jeg glæder mig rigtig meget til debatten.

Kl. 14:01

Tredje næstformand (Karsten Hønge):

Tak til fru Mona Juul, Det Konservative Folkeparti, der som ordfører for forslagsstillerne indledte debatten.

Forhandlingen er nu åbnet, og den første, der får ordet, er skatteministeren.

Kl. 14:01

Forhandling

Skatteministeren (Jeppe Bruus):

Tak for ordet. Og tak til fru Mona Juul, som jo ingen kan være i tvivl om faktisk arbejder ihærdigt for både virksomhedernes vilkår og ikke mindst for iværksætterne. Det vil jeg bare gerne kvittere for og anerkende.

Det her beslutningsforslag er jo ikke alene fra Konservative, men også fra Danmarksdemokraterne, Liberal Alliance, Radikale Venstre, Dansk Folkeparti, Alternativet og Nye Borgerlige. Som det lige er blevet nævnt, ønsker man altså at pålægge regeringen at fremlægge forskellige modeller for afskaffelse af lagerbeskatning af selskabers noterede porteføljeaktier og i stedet indføre realisationsbeskatning.

Lad mig lige indledningsvis slå fast, at vi sådan set deler forslagsstillernes ønske om at forbedre vilkårene for iværksættere. Jeg er derfor også glad for at se, at der er sådan en bred opbakning til lige præcis det emne blandt Folketingets partier. Forslaget var som bekendt også en del af Skatteudvalgets beretning fra den 16. marts 2022 om initiativer fra Skatteudvalgets parlamentariske arbejdsgruppe om iværksætteri, som jeg i parentes bemærket jo brugte noget tid på at kvittere for og kommentere på, og som jeg selvfølgelig også har liggende.

Som reglerne er i dag, kan det i nogle tilfælde ramme iværksættere særlig hårdt, hvis der er en oplevelse af store udsving i kursen i forbindelse med en børsnotering af virksomheden. Det gælder iværksættere, der ejer deres virksomhed gennem et selskab, hvor selskabet ejer under 10 pct. af aktierne i virksomheden efter børsnoteringen. Derimod opstår udfordringen ikke for iværksættere, der personligt ejer aktierne i virksomheden, eller hvis iværksætternes selskab ejer mere end 10 pct. af virksomheden efter børsnoteringen.

Udfordringen opstår, fordi selskabsejere i børsnoterede virksomheder med et ejerskab på under 10 pct. beskattes årligt af værdistigninger, dvs. efter et lagerprincip, i modsætning til beskatning, der sker i forbindelse med salg. Derimod har det ikke noget at gøre med, om børsnoteringen sker i Danmark eller i andre lande. Skatteministeriet skønner, at en generel beskatning eller en realisationsbeskatning af selskabets børsnoterede porteføljeaktier vil medføre et varigt mindreforbrug efter tilbageløb og adfærd på cirka 400 mio. kr. årligt.

Som det fremgår af regeringsgrundlaget, vil regeringen fremlægge en iværksætterstrategi – den er lige på trapperne – der bl.a. skal gøre det lettere at investere i iværksættervirksomheder, og det er klart, at det i den forbindelse vil være helt naturligt at drøfte beslutningsforslaget her og dermed også justeringer af beskatningen i forbindelse med børsnotering af iværksættervirksomheder.

Regeringen ønsker altså en samlet prioritering af iværksætterområdet og vil jo også tage det i regi af de forhandlinger, der kommer i forbindelse med forhandlingerne om iværksætteri, og det håber jeg sådan set også at forslagsstillerne her vil tage positivt imod, også ved at deltage aktivt i det arbejde.

Tak for ordet.

Kl. 14:04

Tredje næstformand (Karsten Hønge):

Der er en kort bemærkning til fru Mona Juul, Det Konservative Folkeparti.

Kl. 14:04

Mona Juul (KF):

Tak til ministeren, og tak for de pæne ord. Vi møder naturligvis rigtig konstruktive op til iværksætterforhandlinger; det er der ikke nogen tvivl om. Vi har mange ting på to do-listen og ønskelisten, og hvad vi ellers kan finde frem, og jeg er sikker på, at vi kan lave en aftale, der bliver rigtig god for de danske iværksættere. Det er jeg slet ikke i tvivl om.

Ministeren nævnte en omkostning ved at fjerne lagerbeskatningen på 400 mio. kr. Vil ministeren ikke bekræfte, at det tal ikke handler om lagerbeskatning i forhold til børsnoteringer?

Kl. 14:05

Tredje næstformand (Karsten Hønge):

Ministeren.

Kl. 14:05

Skatteministeren (Jeppe Bruus):

Det, jeg siger her, og nu gentager jeg bare, er, at Skatteministeriet skønner, at en generel realisationsbeskatning af selskabers børsnoterede porteføljeaktier vil medføre et varigt mindreforbrug efter tilbageløb og adfærd på ca. 400 mio. kr.

Kl. 14:05

Tredje næstformand (Karsten Hønge):

Spørgeren.

Kl. 14:05

Mona Juul (KF):

Ministeriet har skønnet, at det er sådan, hvis man fjerner alle lagerbeskatninger og går over til realisationsprincippet, hvad angår det. Det er ikke det, der er tilfældet i det her beslutningsforslag. Her taler vi kun om lagerbeskatning på børsnoteringer, og da vi kun havde én børsnotering sidste år i Danmark, er det jo næppe det tal, det kommer til at handle om. Så det er bare lige for at sige, at ligesom da vi havde fantomskatten, bliver det nok ikke svært at finde en provenuneutral model, for det her kommer ikke til at koste ret meget.

Kl. 14:06

Tredje næstformand (Karsten Hønge):

Ministeren.

Kl. 14:06

Skatteministeren (Jeppe Bruus):

Jeg tror faktisk, vi må være fair at sige, at vi jo tidligere har været inde i præcis den her drøftelse, ordføreren og undertegnede, og der har været lidt diskussioner omkring både beregningsteknikken, men også forudsigelserne af, om man kan basere det på de børsnoteringer, der har været sidste år eller året før, og jeg skal gerne indgå i en mere teknisk gennemgang af det. Jeg tror sådan set også, vi har svaret på det liggende.

Kl. 14:06

Tredje næstformand (Karsten Hønge):

Der er ikke flere korte bemærkninger. Tak til skatteministeren. Så går vi over til den almindelige ordførerrække, og første ordfører er fra Socialdemokratiet. Hr. Per Husted.

Kl. 14:06

(Ordfører)

Per Husted (S):

Tak for ordet, formand, og tak til forslagstillerne for beslutningsforslaget om at afskaffe lagerbeskatningen for iværksættere og investorer og erstatte det med en realisationsbeskatning. Det er en meget relevant drøftelse, og jeg glæder mig til, at vi får den her i dag. Iværksætteri er meget vigtigt for vores fremtid, da vi på alle områder og alle steder i landet har behov for, at folk med nye idéer og iværksætterlyst starter nye virksomheder. Og skulle nogen spørge mig, synes jeg, det fylder alt for lidt her i Folketinget. Men jeg har også beskæftiget mig med præcis iværksætteri i det meste af mit voksenliv, så jeg er måske lidt erhvervsskadet. Og der må jeg sige med hensyn til de ordførere, jeg kan se er til stede i dag, at vi har haft rigtig gode snakke i forskellige sammenhænge, fordi vi har samme passion. Tak for det.

Med min interesse for iværksætteri blev jeg også ekstra glad, da jeg læste side 24 og 25 i regeringsgrundlaget. Her står bl.a., at regeringen vil arbejde for gode vækst- og konkurrencevilkår for erhvervslivet, og længere nede står der, at regeringen vil fremlægge en iværksætterstrategi, som skal styrke iværksætteri i hele Danmark. Og der er afsat penge til det, præcis 300 mio. kr. er der afsat. Arbejdet med selve iværksætterstrategien er på vej, og der er stor interesse for det i alle iværksætterkredse.

Jeg ved, at mange af ordførerne her i salen har haft møder med mange interessenter i forhold til det, ligesom jeg selv har haft. I sidste uge havde vi også et godt møde i Erhvervsudvalget, hvor repræsentanter fra interesseorganisationer og vidensinstitutioner gav os gode input. Tidligere har der været nedsat en parlamentarisk arbejdsgruppe, som skulle undersøge mulighederne for at forbedre skattevilkårene for iværksættere. Det mundede ud i ti konkrete initiativer, og dem redegjorde ministeren for den 2. marts i år.

Af særlig interesse for beslutningsforslaget i dag blev der bl.a. redegjort for konsekvenserne ved overgang fra lagerprincippet til realisationsprincippet, noget, vi allerede har været inde på, og hvor vi kan se, at der er diskussion om nogle tal. Men man kan altså kan se, at hvis det var en generel afskaffelse af lagerprincippet, så er det milliarder, vi taler om. Jeg mener, det var 3,1 mia. kr., der stod i svarene fra ministeren, og 400 mio. kr., når vi talte børsnotering.

Når ovenstående er sagt, er det vigtigt for mig at understrege og anerkende, at der kan være en udfordring i lagerbeskatning for iværksættere, især når vi ser børsnoteringer, hvor iværksættere kommer til at eje under 10 pct. af den samlede aktiekapital. De gode interesseorganisationer har over for mig præsenteret nogle sager, hvor den gældende lagerbeskatning ikke har været hensigtsmæssig, faktisk meget uhensigtsmæssig. Hvor mange sager det præcis drejer sig om, har jeg ikke overblik over, og heller ikke over, hvilke konsekvenser beslutningsforslaget i øvrigt vil have. Det mener jeg bør undersøges nærmere, og det skal vi have gjort.

Som jeg ser det, er det helt oplagt, at det sker som en del af den kommende iværksætterstrategi, og ikke som et selvstændigt beslutningsforslag. Vi skal have lavet en samlet plan for iværksætteri. Og på den baggrund kan vi fra Socialdemokratiets side ikke støtte forslaget, men som sagt glæder vi os rigtig meget til, at vi tager det i sin helhed under forhandlinger om iværksætterstrategien.

Kl. 14:10

Tredje næstformand (Karsten Hønge):

Der er en kort bemærkning til fru Mona Juul, Det Konservative Folkeparti.

Kl. 14:10

Mona Juul (KF):

Tak for det. Jeg vil bare lige kommentere – og tak for ordførertalen – i forhold til, at der sådan set ikke er nogen drøftelser blandt de partier, der har fremsat beslutningsforslaget, om, hvad det her koster. For det koster ikke 400 mio. kr. Det siger sig selv. Vi havde én børsnotering sidste år. Altså, det kan jo ikke koste 400 mio. kr. De vildeste tal, vi har hørt fra organisationer, er i nærheden af 70 mio. kr., men det ville også være et meget, meget højt tal. Så det er bare lige for få den aflivet. Tak.

Kl. 14:10

Tredje næstformand (Karsten Hønge):

Ordføreren.

Kl. 14:10

Per Husted (S):

Jeg har svært ved at få overblik over, hvad det præcis koster. For som skatteministeren er inde på, er det jo ikke kun børsnoteringer i Danmark, der bliver omfattet af det her. Det er også børsnoteringer i andre lande, hvor vi har set flere danske virksomheder blive børsnoteret i Sverige. Jeg har læst flere rapporter om lige præcis børsnoteringer, hvor vi har få i Danmark. Det her jo ikke den eneste udfordring, der bliver nævnt i de rapporter. Der bliver nævnt mange andre ting, som faktisk ikke er noget, der bliver besluttet her. Og det er derfor, jeg gerne ser, at vi får det undersøgt nærmere, og at vi prøver at komme ind til kernen af, hvorfor der ikke er så mange, der børsnoterer i Danmark. Der kan faktisk også være en positiv vinkel på det.

Kl. 14:11

Tredje næstformand (Karsten Hønge):

Spørgeren.

Kl. 14:11

Mona Juul (KF):

Det er jo ikke sådan, at der er nogen, der sådan set er i tvivl om, hvad det er for nogle forhindringer, der er for danske iværksættere. Det her er en af forhindringerne, så vi behøver faktisk ikke at undersøge ret meget mere. Der er nogle helt klokkeklare anbefalinger fra iværksættermiljøet og fra erhvervsorganisationer og politiske partier. Jeg tror faktisk ikke, der er et politisk parti eller en organisation med respekt for sig selv, der ikke har lanceret det ene og det andet forslag. Så jeg tror ikke, vi behøver at undersøge mere. Jeg tror simpelt hen bare, vi skal se at komme i gang herinde i Folketinget, og det her er i hvert fald et konkret forslag, man kan bide til bolle på, og det håber jeg også at man gør i de kommende forhandlinger.

Kl. 14:12

Tredje næstformand (Karsten Hønge):

Ordføreren.

Kl. 14:12

Per Husted (S):

Vi har haft en del partsindlæg omkring det her, men der er mange andre ting i det. Hvis vi kigger på finansieringen af iværksættere i Danmark, ser det jo ikke ud til, at der nødvendigvis mangler kapital. Jeg synes ofte, det ser ud, som om der mangler gode idéer, for vi har faktisk et meget velfungerende netværk af business angels, som vi også mødte på mødet, vi havde i sidste uge i Erhvervsudvalget. Der er et stort velfungerende netværk af investorer, der investerer på andre måder. Og det med, at der ikke er så mange børsnoteringer i Danmark, tror jeg ikke nødvendigvis har noget at gøre med beskatning osv. Men det er det, vi skal have undersøgt præcist.

Kl. 14:12

Tredje næstformand (Karsten Hønge):

Den næste korte bemærkning er fra fru Katrine Robsøe, Radikale Venstre.

Kl. 14:12

Katrine Robsøe (RV):

Tak for det. Jeg skal bare lige være helt sikker på, hvorfor det er, Socialdemokratiet siger nej til det her forslag. Vi skriver jo faktisk i bemærkningerne, at vi gerne vil have fremlagt et forslag til en provenuneutral måde, vi kan gøre det her på. Det går jeg ud fra at man forstår på den måde, at så koster det jo i hvert fald ikke nogen penge, andet end at det selvfølgelig kan rykke lidt ved, hvornår man får pengene ind i statskassen, fordi man så først beskatter, når iværksætteren faktisk selv har pengene i hånden. Så anerkender man, at vi faktisk gerne vil forsøge at finde en måde her, hvor det er provenuneutralt?

Så skal jeg simpelt hen bare høre: Siger man egentlig kun nej fra Socialdemokratiets side, fordi det ikke lige er kommet ind i regeringens forhandlingstrummerum med, hvornår man gerne vil forhandle iværksætteri, eller siger man nej, fordi man er uenig i forslaget om at lave en provenuneutral omstilling her?

Kl. 14:13

Tredje næstformand (Karsten Hønge):

Ordføreren.

Kl. 14:13

Per Husted (S):

Jeg tror, at både ministeren og jeg har været enige om det her punkt: Vi vil gerne vente og have det ind i de her iværksætterforhandlinger. Og kan der laves en neutral løsning, er det selvfølgelig at foretrække, men det kan også være, at det kommer til at være det, vi prioriterer i forhandlingerne. Det ved vi ikke endnu. Det er derfor, det er rigtig godt, at beslutningsforslaget kommer nu, og at vi får den her drøftelse her, for det ser jeg som optakt til de gode forhandlinger, vi skal have, og hvor jeg fornemmer at der er en meget positiv stemning.

Kl. 14:14

Tredje næstformand (Karsten Hønge):

Spørgeren.

Kl. 14:14

Katrine Robsøe (RV):

Ja, der er en meget positiv stemning. Vi er rigtig mange, der rigtig gerne vil, og vi er også rigtig mange, der har ventet meget, meget lang tid. Nogle af os, der også sad her i sidste periode og også sad på området her, ved, hvor lang tid det her har været undervejs. Så jeg skal bare høre: Vil Socialdemokratiet så bakke op om, at vi i hvert fald får sat et arbejde i gang? Med det her beslutningsforslag beslutter vi jo egentlig ikke, hvordan det her skal se ud; vi vil bare gerne have nogle modeller på bordet. Så kan vi ikke i det gode samarbejdes ånd op til de her forhandlinger rent faktisk få Socialdemokratiet med på måske at få lavet nogle modeller, som vi så kan bruge til de her forhandlinger, for, hvordan det her kunne se ud?

Kl. 14:14

Tredje næstformand (Karsten Hønge):

Ordføreren.

Kl. 14:14

Per Husted (S):

Nu ved vi ikke, hvordan forhandlingerne præcis kommer til at ske, men det er jo helt oplagt, at vi får nogle modeller på banen, når vi kommer dertil. Det er vel helt almindelig procedure. Og jeg vil gerne anerkende, at De Radikale historisk set har markeret sig flere gange på det her område gennem de seneste år.

Kl. 14:15

Tredje næstformand (Karsten Hønge):

Næste korte bemærkning er til hr. Lars-Christian Brask, Liberal Alliance.

Kl. 14:15

Lars-Christian Brask (LA):

Tak for det. Jeg glæder mig over at høre hr. Per Husted sige, at hvis det her er et neutralt forslag, er Socialdemokratiet for det i de iværksætterforhandlinger, der kommer. For det kræver ikke, at man når til side 500 i finansteoribogen, for at man kan se, at det her er neutralt. Det er kun et spørgsmål om cashflow, altså hvornår pengene kommer ind. Uanset om det er en regnearksøvelse på den dag, du bliver børsnoteret, eller den reelle pengene i hånden-situation, burde det over tid være fuldstændig udlignet. Så det er ren teoretisk, at der vil være 40 mio. kr., 70 mio. kr. eller 400 mio. kr., vi går glip af statskassen.

Kl. 14:16

Tredje næstformand (Karsten Hønge):

Ordføreren.

Kl. 14:16

Per Husted (S):

Den bog, der bliver snakket om, finanskataloget, tror jeg det var, kunne jeg godt tænke mig at få et eksemplar af.

Lad os nu se de forhandlinger. Lad os nu se, hvad det er, vi kommer til at prioritere. Der er mange ting i spil, og der er mange, der bliver hørt. Jeg synes lige præcis, sådan et emne som det her har fyldt meget. Det, jeg har savnet i hele debatten, er faktisk mange af de dygtige iværksættere, vi ser, som ikke nødvendigvis er ude i de problematikker her. Lad os nu se, hvad det er, der kommer frem, når vi forhandler.

Kl. 14:16

Tredje næstformand (Karsten Hønge):

Spørgeren.

Kl. 14:16

Lars-Christian Brask (LA):

Kan hr. Per Husted bekræfte mig i, at det her kun er et spørgsmål om, hvornår pengene kommer, altså enten når selskabet bliver børsnoteret – sådan en ren regnearks-, pengene i hånden-situation – eller det helt aktuelle tidspunkt, når aktierne eventuelt bliver solgt, altså når pengene reelt er i hånden?

Kl. 14:16

Tredje næstformand (Karsten Hønge):

Ordføreren.

Kl. 14:16

Per Husted (S):

Der er flere ting i det her. For det første er der en tidsperiode i det, og jeg tror, vi skal sætte os ned med et regneark, for så vil man kunne se, at der faktisk kan være nogle forskydninger, som ikke bliver fuldt finansieret. Men jeg tror, at jeg vil afholde mig fra at stille mig her på talerstolen og begynde at lave de udregninger.

Kl. 14:17

Tredje næstformand (Karsten Hønge):

Der er ikke flere korte bemærkninger. Tak til hr. Per Husted, Socialdemokratiet. Næste ordfører er hr. Torsten Schack Pedersen, Venstre.

Kl. 14:17

(Ordfører)

Torsten Schack Pedersen (V):

Iværksætteri er en af grundstenene i dansk erhvervsliv. Jeg tror, mange af os, som er her i salen i dag, på et eller andet tidspunkt har set Løvens hule – et program, som siden 2015 har kørt på skærmen, og hvor der er kommet en ny sæson hvert eneste år. Jeg har jo selvfølgelig en særlig forkærlighed for min gode ven og tidligere kollega her i Folketinget Tommy Ahlers, som har været en af de meget dygtige løver i programmet. Og det succesrige program har som bekendt ét overordnet tema, nemlig iværksætteri. Den ene iværksætter efter den anden søger at overbevise løverne om, at deres virksomhed er en investering værd. Det er 8 år, det har kørt, som er lang tid for et tv-program, og det skyldes for mig at se, at iværksætteri er populært, og at iværksætteri er helt afgørende for udviklingen af det danske samfund og for dansk erhvervsliv.

Kigger man på Venstres hjemmeside, skal man ikke lede længe, før man støder på vores politik omkring iværksætteri i Danmark. Der er 23 konkrete forslag til at gøre det lettere at være iværksætter i Danmark. For vi skal gøre det attraktivt at opstarte en virksomhed i Danmark. Og hvorfor betyder det så så meget for Venstre? Det gør det, fordi det er med til at sikre udvikling af vores samfund. Nye virksomheder er lig med ny innovation, og det er gunstigt for Danmark. Og på sigt skaber det altså også flere arbejdspladser – det er vi rigtig glade for i Venstre – og det er også med til at øge velstanden og dermed mulighederne for os alle sammen. Så vi er også bekymrede, når vi ser, at antallet af iværksættere falder, og derfor skal vi gøre det endnu mere attraktivt at starte en virksomhed op i Danmark. Og af den grund vil jeg gerne takke forslagsstillerne for at bringe emnet til debat.

Som det ser ud i dag, finder lagerbeskatning ikke sted ved noteringer på børsen, hvis iværksætteren selv beholder minimum 10 pct. af aktierne, men det gør det til gengæld, hvis vedkommende beholder under 10 pct. Og det kan være et problem for nye og mindre virksomheder. Forslagsstillerne udtrykker bekymring for, at lagerbeskatningen kan føre til, at iværksætterne er nødt til at optage lån for at kunne betale skatteregningen. Det er sådan set en bekymring, vi også deler i Venstre, for det er trist, hvis iværksætteren kun har mulighed for at betale sin lagerskat, hvis vedkommende frasælger aktier, for det kan have betydning både for aktiekursen, for iværksætteren og for de øvrige investorer. Så det er noget, vi skal se ind i.

Den problemstilling var sådan set også det første punkt i den beretning, som Skatteudvalget næsten enstemmigt – næsten enstemmigt – vedtog i sidste folketingssamling. Der var modellen en 3-årig valgperiode, hvor man som iværksætter kunne vælge, om man ville realisationsbeskattes eller lagerbeskattes. Så det er ikke noget, som vi ser trist på, tværtimod er det noget, vi ser meget positivt på, for det er vigtigt, at vi gør det attraktivt at starte virksomheder og nye virksomheder op i Danmark.

Derfor er vi sådan set også i Venstre ganske godt tilfredse med, hvis ikke nærmest stolte af, at der i regeringsgrundlaget tydeligt er en indsats i forhold til iværksætterne i Danmark. Regeringen kommer med en iværksætterstrategi – en strategi, som skal gøre det endnu mere attraktivt at være iværksætter i Danmark. Og der er også sat 300 mio. kr. af til formålet. Så det giver også mening for os at kigge på lagerbeskatning.

Der er en diskussion om økonomien i forslaget, og derfor er det nok sådan lidt ambitiøst, hvis jeg lige står og brænder et ret stort millionbeløb af her en torsdag eftermiddag. For det er, desværre, forbundet med et krav til finansiering at realisere forslaget, som det ligger her. Men det er en problemstilling, som vi synes vi skal arbejde med, for det drejer sig grundlæggende om, at vi skal gøre det mere attraktivt at være iværksætter i Danmark, og derfor er der mange af intentionerne og initiativerne i forslaget, som vi kan se det positive i. Vi vælger at have en tilgang, hvor vi forholder os til, at der kommer et udspil fra regeringen omkring iværksætteri. Vi ser frem til at forhandle med Folketingets partier, og så håber vi, at vi kan finde en løsning i fællesskab.

Kl. 14:22

Tredje næstformand (Karsten Hønge):

Der er en kort bemærkning til fru Mona Juul, Det Konservative Folkeparti.

Kl. 14:22

Mona Juul (KF):

Tak til ordføreren for den rigtig fine modtagelse. Det var jeg sådan set heller ikke i tvivl om der ville være, for ordføreren og jeg har jo haft et fantastisk samarbejde på erhvervspolitikken i sidste periode. Derfor tænkte jeg også bare: Hvorfor ikke bare lige her? Kom nu lige, Venstre; jeg ved, I gerne vil det her. Det eneste, vi lægger op til med det her forslag, er, at ministeriet skal komme med nogle løsninger på det i forhold til nogle forskellige modeller. I kan få det, som I vil have det, men vi vil simpelt hen have det her løst. Kom nu frisk!

Kl. 14:22

Tredje næstformand (Karsten Hønge):

Ordføreren.

Kl. 14:22

Torsten Schack Pedersen (V):

Men det er jo sådan set også det, der ligger i regeringsgrundlaget, altså at der skal arbejdes på iværksætteri. Det med at lave en provenuneutral omlægning er nok lidt svært, fordi det har en betydning, om pengene kommer løbende eller kommer senere. Jeg ville ønske, at man bare kunne gøre det, for så ville verden være et meget bedre sted. Det er ikke, uanset hvordan man vender og drejer det, muligt at gå fra det ene princip til det andet; det har nogle økonomiske konsekvenser, og så er det jo lige friskt nok, hvis jeg bare står og lover en relativt stor skatteudskrivning. Selv om hjertet sagtens kunne være til det, handler det altså om, at der er sammenhæng i økonomien, og det er vi sådan set meget optaget af i Venstre, men vi anerkender fuldt ud, at der er en problemstilling, og vi ser også frem til at arbejde med det i forbindelse med iværksætterforhandlingerne.

Kl. 14:23

Tredje næstformand (Karsten Hønge):

Spørgeren.

Kl. 14:23

Mona Juul (KF):

Men der er jo ikke tale om en stor udskrivning. En af modellerne foreslår vi endda skal være provenuneutral. Det mener vi er realistisk. Det mener alle erhvervsorganisationer. Det mener de børsnoterede virksomheder. Sidste år var der – jeg gentager det bare lige – én børsnotering i Danmark bl.a. på grund af lagerbeskatning, som ingen andre i hele verden har.

Kl. 14:24

Tredje næstformand (Karsten Hønge):

Ordføreren.

Kl. 14:24

Torsten Schack Pedersen (V):

Skattemæssigt forholder det sig sådan, at hvis man som dansk iværksætter og investor går på Børsen, bliver man jo beskattet på samme måde, uanset om man lader sig børsnotere i Danmark eller i udlandet. Så vi skal jo ikke alene se på, hvad der sker i Danmark, selv om jeg fuldt ud deler analysen af, at det er et kæmpeproblem, at vi ikke ser flere børsnoteringer i Danmark. Det er et problem, at vi ikke er i stand til at opbygge et stærkt miljø for det. Det har vi brug for, og derfor glæder det mig sådan set også, at vi i forbindelse med finanslovsaftalen øger beløbet, man kan sætte ind på aktiesparekontoen. Det er jo forhåbentlig med til at fremme en aktiekultur, som også kan gøre det mere attraktivt for virksomheder at vælge at blive børsnoteret i Danmark.

Kl. 14:25

Tredje næstformand (Karsten Hønge):

Spørgeren. Nej, det må I undskylde.

Næste korte bemærkning er til fru Katrine Robsøe, Radikale Venstre.

Kl. 14:25

Katrine Robsøe (RV):

Tak for det. Men hvis fru Mona Juul fra Det Konservative Folkeparti har flere spørgsmål, så kan hun da komme ned og låne mikrofonen.

Men ellers tusind tak for talen til Venstre. Vi har jo haft et rigtig godt samarbejde, også i sidste periode, og jeg ved også, at vi er nogle af dem, der i fællesskab nogle gange har været lidt frustrerede over, at der måske ikke skete mere på iværksætteri tidligere. Men jeg skal bare lige helt præcis forstå det. Mener Venstre, at det med lagerbeskatningen bør være en del af en aftale på iværksætterområdet her fremadrettet?

Kl. 14:25

Tredje næstformand (Karsten Hønge):

Ordføreren.

Kl. 14:25

Torsten Schack Pedersen (V):

Jeg ønsker, at vi får så mange aspekter ind i den aftale, og jeg må nok godt komme med den selverkendelse, at min ønskeseddel nok er lidt større end den økonomiske ramme, vi ser ind i. I givet fald ville vi skulle have et meget stort checkhæfte frem, og det er jo så det, vi må forhandle om, så vi kan få mest muligt med, der kan levere de bedst mulige tiltag for at sikre, at vi fremmer iværksætteriet i Danmark, og der tror jeg, at vi i fællesskab har ganske store ambitioner. Udfordringen bliver jo så at få en økonomisk ramme til at sikre, at vi så vælger de instrumenter, der virker bedst, og det går jeg fordomsfrit til. Det er ikke, fordi jeg på forhånd må lægge mig fast, men det her er bestemt et af de områder, som jeg synes vi skal arbejde med.

Kl. 14:26

Tredje næstformand (Karsten Hønge):

Spørgeren? Spørgeren ønsker ikke en anden omgang. Den næste korte bemærkning er til hr. Lars-Christian Brask, Liberal Alliance.

Kl. 14:26

Lars-Christian Brask (LA):

Det er jo en fantastisk dag at være i salen, fordi det jo er anden gang, at nogle af de ting, Liberal Alliance har bragt ind til finansloven, helt præcis aktiesparekontoen i det her tilfælde, fra talerstolen bliver rost af et andet parti.

Jeg er nødt til igen at prøve at få lidt fakta på bordet, som jeg også gjorde i forhold til hr. Per Husted, fordi den eneste forskel, der er på beskatning, når man børsnoterer selskabet, hvis vi vælger at gå efter realisationsprincippet, er forskydning i, hvornår der bliver betalt, og så står vi og gradbøjer, om indtægten skal komme i et finansår eller i et andet finansår. Det er vel den samlede skatteindtægt til Danmark, der er det mest interessante i det her, og hvis det kan motivere til flere børsnoteringer i Danmark eller i udlandet, så skal vi jo forsøge at gå efter det.

Kl. 14:27

Tredje næstformand (Karsten Hønge):

Ordføreren.

Kl. 14:27

Torsten Schack Pedersen (V):

Jeg ville ønske, at det bare var en forskydning og det ikke havde nogen økonomiske konsekvenser. Der er selvfølgelig en renteeffekt af det, og jeg må jo påtage mig en del af skylden for det her, for lige præcis ændringerne af reglerne på det her område var i 2009 en markant finansieringskilde til den største nedsættelse af indkomstskatten, der vel nogen sinde er vedtaget i Danmark. Der var det her et af elementerne, som den daværende skattekommission pegede på, og jeg skal ikke redegøre for, og jeg kan heller ikke huske alle detaljerne, hvorfor de slog ned på det her, men de mente i hvert fald, at her var der en anderledes beskatning end så mange andre steder i vores samfund. Så når vi har brugt det som finansieringskilde på et tidspunkt, må jeg nok også vedstå, at jeg er nødt til at finde nogle penge for at få justeret det i en lidt mere lempelig retning igen.

Kl. 14:28

Tredje næstformand (Karsten Hønge):

Spørgeren.

Kl. 14:28

Lars-Christian Brask (LA):

Pengene kommer jo ind, uanset om det er på tidspunktet af børsnoteringen eller når aktierne bliver solgt. Så det er jo ikke noget, man går glip af. Så kan der på en afregningsmarginal være noget rentes rente.

Kl. 14:28

Tredje næstformand (Karsten Hønge):

Ordføreren.

Kl. 14:28

Torsten Schack Pedersen (V):

Ja, og den lader så til at være lidt større, end jeg synes rart er, men indtil videre er tallene, som de er, og også når man synes, at Finansministeriets og Skatteministeriets regnemaskiner spytter irriterende tal ud, som man godt kunne ønske sig var lidt mere håndterbare, så er det dem, vi forholder os til i Venstre, og som vi jo siger er det, vi må lægge til grund, og så må vi jo se, om vi kan nå i mål på den ene eller på den anden måde. Jeg glæder mig i hvert fald til forhandlingerne og vil igen gerne kvittere for Liberal Alliances indsats under finanslovsforhandlingerne.

Kl. 14:29

Tredje næstformand (Karsten Hønge):

Der er ikke flere korte bemærkninger. Tak til hr. Torsten Schack Pedersen, Venstre. Næste ordfører er hr. Mohammad Rona, Moderaterne.

Kl. 14:29

(Ordfører)

Mohammad Rona (M):

Tak for ordet. Jeg vil gerne starte med at takke forslagsstillerne for at fremsætte det her beslutningsforslag, som jeg mener italesætter en virkelig vigtig dagsorden, nemlig at skabe bedre muligheder for danske iværksættere. Det er vigtigt for Danmarks velstand og mulighed for vækst, at vi skaber ordentlige vilkår for vores erhvervsliv. Det er også vigtigt for Moderaterne. Derfor er jeg også glad for, at regeringspartierne i regeringsgrundlaget har bundet sig til at fremlægge en iværksætterstrategi, der netop har til formål at styrke iværksætteri i Danmark.

Jeg vil derfor meget gerne anerkende forslaget om at afskaffe lagerbeskatning for iværksættere og i stedet indføre en relationsbeskatning. Det vil vi i Moderaterne gerne undersøge nærmere og arbejde for kan blive en del af en fremtidig iværksætterstrategi. Vi kan derfor ikke bakke op om forslaget på nuværende tidspunkt.

Kl. 14:30

Anden næstformand (Jeppe Søe):

Der er ingen korte bemærkninger. Tak til ordføreren. Næste ordfører er hr. Sigurd Agersnap fra Socialistisk Folkeparti.

Kl. 14:30

(Ordfører)

Sigurd Agersnap (SF):

Tak for ordet, formand. Jeg vil starte med en sproglig pointe, og så skal jeg nok komme til at forholde mig til beslutningsforslaget. Jeg synes, vi har et meget bredt iværksætteribegreb, når vi diskuterer det her i salen. Det er min klare overbevisning, at når man snakker om børsnotering, er man ret langt i processen; der er tale om en forholdsvis stor virksomhed, som nok er på vej til at finde ud af, hvordan man kan give den videre til nogle andre, der vil drive den videre. Det er selvfølgelig relevant for iværksættere på et eller andet tidspunkt, men det er ikke relevant i det, som vi oftest forbinder med iværksætteri: de første faser med at få en god idé ført ud i livet, komme igennem det bureaukrati, der til tider er forbundet med at oprette en virksomhed, og sørge for, at man kan få en erhvervskonto i banken, altså alle de der benspænd for det første skridt på rejsen mod iværksætteri.

Så jeg synes, at vi skal passe på, at vi ikke, når vi skal lave en iværksætteriplan, som vi alle sammen ser frem til at forhandle, lader hensynene til de store virksomheder eller de mellemstore virksomheder på vej ud stå i vejen for hensynene til de små. Det betyder så ikke, at jeg selvfølgelig ikke også vil forholde mig til det her konkrete forslag. For hvis man laver en model for børsnotering, som er provenuneutral, hvilket betyder, at der ikke er et træk på den forhandlingsreserve, vi har til iværksætteriforhandlingerne, og betyder, at vi ikke kommer til at mangle penge i statskassen, så er det ikke noget, vi er helt afvisende over for i SF. Vi mener, at der er gode argumenter i beslutningsforslaget. Det kan være problematisk i forhold til børsnoteringer, hvis man bliver beskattet med det samme og ikke har pengene til at betale den lagerbeskatning.

Så vi er egentlig indforstået med at behandle forslaget og have den her drøftelse. Men det er helt afgørende for os, at det er provenuneutralt, og jeg må indrømme, at jeg ikke kan overskue, om det er muligt og ladsiggørligt at lave en provenuneutral model for det her. Der er en diskussion i salen om, hvad det koster, når pengene kommer ind på forskellige tidspunkter. Det vil jeg lade Skatteministeriet og fagpersonerne svare på, så vi kan få det afklaret. Men jeg synes, at intentionen om at få det her diskuteret er relevant og vigtig. For SF er det bare afgørende, at det ikke kommer til at stå i vejen for at hjælpe der, hvor vi virkelig vil sætte ind i forhold til iværksætteri: de første skridt på vejen til, at man lykkes med at få en god idé ført ud i livet.

Kl. 14:33

Anden næstformand (Jeppe Søe):

Første spørgsmål er fra fru Mona Juul, Det Konservative Folkeparti.

Kl. 14:33

Mona Juul (KF):

Tak for det. Tusind tak til SF for i hvert fald en opbakning til en provenuneutral model, hvis den kan laves fornuftigt. Jeg vil også bare kommentere på, at det her forslag ikke handler om, om vi skal gøre noget for små eller store iværksættere. Det her er bare ét nedslag. For jeg lytter mig til, at vi lige præcis i forhold til sådan mindre iværksætteri egentlig er ret enige herinde i Folketinget om, hvad det er for nogle ting, vi skal have fat i. Men der, hvor jeg synes at vi mangler noget, er i forhold til skalering, og det mangler vi i allerhøjeste grad, for vi kan se, at vi ligesom taber momentum. Vi er faktisk ret gode til at få de mindre iværksættere i gang, men når vi så skal til at skalere, har vi ikke rigtig vilkårene, og der kunne det her være et af de forslag, der skal til, for at vi rent faktisk får nogle virksomheder, der kommer til at vækste, for det har Danmark også brug for – ud over de mange små iværksættere, som vi bestemt også anerkender herfra.

Kl. 14:33

Anden næstformand (Jeppe Søe):

Ordføreren.

Kl. 14:33

Sigurd Agersnap (SF):

Det tror jeg fru Mona Juul har helt ret i, og det tror jeg egentlig vi er enige om, nemlig at der selvfølgelig også er en udfordring med skalering. Grunden til, at jeg siger det her omkring, hvordan vi betragter iværksætteri, er jo for at understrege, at det skal være provenuneutralt. For der er trods alt kun 300 mio. kr. at forhandle om, sådan som jeg læser regeringsgrundlaget, og der er det set fra SF's synspunkt ikke det her, vi skal bruge pengene på. Så derfor er det afgørende for os, at det kan laves provenuneutralt.

Kl. 14:34

Anden næstformand (Jeppe Søe):

Fru Mona Juul.

Kl. 14:34

Mona Juul (KF):

Det er helt forståeligt. Herfra vil jeg sige, at jeg synes, at 300 mio. kr. er pullerpenge. For de 300 mio. kr. kan vi selvfølgelig få en masse ud af, men jeg tror også på, at hvis vi investerer yderligere i dansk iværksætteri, kan vi få endnu mere ud af det. Det må bare ikke ende med, at det netop bliver sådan nogle små puljer, hvor vi ligesom siger, at nu får vi lidt til det, og så er der nogen, der bliver glade for det, og så får vi ikke rigtig noget ud af det. Så jeg tænker, at vi kunne lave lidt fælles front ved at sige: Der skal noget til nu – nu har vi ventet længe på de iværksætterforhandlinger, og nu skal vi virkelig gå til makronerne.

Kl. 14:34

Anden næstformand (Jeppe Søe):

Ordføreren.

Kl. 14:34

Sigurd Agersnap (SF):

Jamen det tror jeg også, og den ambition deler jeg. Nogle gange er der jo også et behov for et politisk fokus, og der kan jeg også godt være bekymret for, at hvis vi breder fokus alt for meget ud, så får vi faktisk ikke gennemført de initiativer, der virkelig hjælper, når vi skal tage det første skridt. Men vi er meget med på at lave noget, og jeg har egentlig også den oplevelse, at vi egentlig ret bredt i salen er enige om i hvert fald mange af de første skridt på vejen mod mere iværksætteri.

Kl. 14:35

Anden næstformand (Jeppe Søe):

Så er det hr. Per Husted fra Socialdemokratiet.

Kl. 14:35

Per Husted (S):

Jeg vil gerne takke hr. Sigurd Agersnap for sin tale, især indledningen, for det er præcis også det, jeg har savnet i hele debatten. Jeg synes, at det, der er kommet til at fylde, er sådan noget som skat osv., og hele den der kultur omkring iværksætteri har jeg manglet i debatten. Derfor er det rigtig godt, at det bliver bragt ind i salen, selv om det ikke er det, vi har som emne i dag. Jeg synes, det er meget vigtigt at få det med.

Der kunne jeg da godt sådan lidt uden for dagsordenen tænke mig at spørge hr. Sigurd Agersnap til den her manglende definition på iværksætteri og iværksættere: Er det noget af det, vi skal starte med?

Kl. 14:35

Anden næstformand (Jeppe Søe):

Ordføreren.

Kl. 14:35

Sigurd Agersnap (SF):

Tak. Nu bliver det jo den helt store og brede iværksætteridebat. For mig at se er det en lidt akademisk øvelse. Altså, jeg har godt hørt nogle nævne, at man har brug for at definere, hvad iværksætteri er. Jeg har det grundlæggende sådan her: Ingen nye strategier, før de gamle er brugt op. Med det mener jeg, at man er nødt til at fokusere på, hvad handlingerne er, og hvad det konkret er, vi vil forandre, og der skal man være enige i rummet om, hvem man vil forandre noget for, men jeg synes ikke nødvendigvis, at vi behøver at afgrænse, hvad vi kan definere som iværksætteri.

Det, man kan forestille sig som en af diskussionerne, er jo, om det også er iværksætteri, hvis man åbner en ny købmandsforretning eller en ny bagerforretning, og det synes jeg egentlig ikke vi nødvendigvis skal gøre os til dommer over.

Kl. 14:36

Anden næstformand (Jeppe Søe):

Spørgeren? Nej, ingenting. Tak til ordføreren. Den næste på talerstolen er fru Betina Kastbjerg, Danmarksdemokraterne. Værsgo.

Kl. 14:36

(Ordfører)

Betina Kastbjerg (DD):

Tak for ordet. Først vil jeg gerne lige takke Konservative for at tage initiativ til det her forslag og spørge os, om vi ville være medforslagsstiller. Som det er nu, beskattes iværksættere ofte af urealiserede gevinster, fra den dag virksomheden går på børsen. Det skaber store problemer, især når ejerne af de børsnoterede virksomheder indgår lockupaftaler, hvor de ikke må sælge deres aktier lige efter noteringen. Når iværksættere ikke kan sælge deres aktier, men samtidig skal betale skat af gevinsten, har de ikke pengene til at kunne betale skatteregningen, og det kan tvinge dem ud i at optage dyre lån. Iværksættere får dermed dårligere vilkår for at rejse kapital til at skabe vækst. Derfor er det vigtigt at ændre beskatningsreglerne, så beskatningen først falder, når iværksætteren har pengene i hånden.

Danmark er det land i Norden, der har færrest børsnoteringer. Små og mellemstore virksomheder ser ikke Danmark som et attraktivt land at rejse kapital i gennem børsnoteringer, og det er vigtigt at ændre på det. Med dette beslutningsforslag vil vi gerne bidrage til at skabe et mere attraktivt børsmarked og give iværksættere bedre vilkår for at rejse kapital til at skabe vækst. Og så vil jeg også gerne påpege, at da beskatningen blot udskydes nogle år, vurderes forslaget jo ikke at have nogen nævneværdige provenumæssige konsekvenser, og derfor er det en win-win-situation for både iværksættere og samfundet som helhed.

Danmarksdemokraterne støtter selvfølgelig forslaget.

Kl. 14:38

Anden næstformand (Jeppe Søe):

Der er ingen korte bemærkninger. Tak til ordføreren. Den næste ordfører på talerstolen er hr. Lars-Christian Brask, Liberal Alliance.

Kl. 14:38

(Ordfører)

Lars-Christian Brask (LA):

Tak for det. Det kan nok ikke komme bag på nogen, at jeg som medforslagsstiller siger, at vi selvfølgelig støtter det her gode initiativ, som på myndig vis er blevet præsenteret af fru Mona Juul fra Det Konservative Folkeparti.

Jeg har sagt det fra salen, og jeg siger det også herfra: Det er ikke et forslag, der koster penge – jo, måske, hvis vi er uheldige fra et finansår til et andet finansår – men det er uretfærdigt at blive beskattet på en tilfældig dag, når man bliver børsnoteret. Det synes vi at vi skal væk fra og i stedet sørge for, at man bliver beskattet, når man har fået pengene i hånden.

Vi er to i Liberal Alliance inklusive hr. Steffen W. Frølund, der også sidder nede i salen, som fuldt ud bakker op om det her forslag; det siger sig selv. Og endnu en gang tak til fru Mona Juul for at tage initiativ til det.

Kl. 14:39

Anden næstformand (Jeppe Søe):

Tak for det. Der er ingen korte bemærkninger. Tak til ordføreren. Så går vi til fru Katrine Robsøe fra Radikale Venstre.

Kl. 14:39

(Ordfører)

Katrine Robsøe (RV):

Tak for det. Ej, hvor skal vi mange fede ting på iværksætteri i de kommende forhandlinger. Jeg kan høre, der nærmest ikke er grænser for alt det, vi skal have plads til i de forhandlinger, for alle de forslag, der det næste stykke tid måtte komme nede i salen på iværksætterområdet, kunne man jo nærmest bare lige skyde over til de forhandlinger, som jeg virkelig, virkelig håber snart kommer.

I Radikale Venstre er vi jo medforslagsstillere på det her forslag, og det er vi jo ikke, fordi vi tror, at det så er det ene forslag, der vil redde iværksætteri i Danmark. Det er vi, fordi vi tror på, at det her er en del af det at sørge for, at de iværksættere, der rent faktisk får gang i noget, som vokser, og som bliver større, får lyst til at blive i Danmark. Lad deres virksomheder vokse her i landet, i stedet for at de rykker ud; lad os sikre, at vi har arbejdspladserne, viden og udvikling her i landet. Det er til gavn for os alle sammen, og det er derfor, man ikke bare kan dele det op, i forhold til om man gør noget for dem, der er i starten, lige når de etablerer deres virksomheder, eller i forhold til dem, der rent faktisk skal til at vokse. Det er jo derfor, det hænger sammen. Og jeg må bare sige, at vi har snakket om det her rigtig mange gange. Der er ikke behov for flere udenomsdrøftelser. Der er behov for, at vi nu kommer i gang med de her forhandlinger, at der rent faktisk bliver indkaldt, og at regeringen lægger noget frem.

For jeg er sådan set enig i, at vi selvfølgelig ikke bare skal gennemføre det her og så glemme resten. Der er masser af ting at tage fat på. Der er masser af ting omkring den kultur, vi har i vores samfund, i forhold til at prøve at underbygge, at langt flere bliver inspireret til at gå i gang med at være iværksætter. Det taler ind i hele vores uddannelsessystem, helt nede fra grundskolen og op til, at man rent faktisk har rammerne, også på ens videregående uddannelse, i forhold til at kunne bruge de muligheder, der er, for at blive iværksætter; det handler om de idéer, man får, når man er under uddannelse, eller når man er blevet færdiguddannet og er i arbejde, i forhold til at man kan bygge dem op til noget, der skaber nye ting, nye teknologier, ny viden og nye idéer i vores samfund, hvilket rent faktisk får os til at vokse. Det er jo noget af det, vi skal i gang med.

Jeg ønsker personligt også, at vi faktisk får gjort noget, så langt flere får muligheden for at starte en virksomhed, og det gælder også for alle de kvinder, der lige nu oplever, at der er en bias derude i at få startet noget op, så vi rent faktisk får alle de idéer i spil, som vi har i vores samfund. Det handler også om adgangen til kapital, og det er jo også her, vi er inde på, at vi, når man så kommer til det her stadie i sin virksomhed, ikke slår dem oven i hovedet og beder dem om at optage banklån for  at kunne komme igennem den her fase, men at vi reelt sørger for, at man kan få lov til at tage sin virksomhed til det næste stadie, og det kan jo være til god inspiration for alle andre.

Jeg vil virkelig gerne komme med en opfordring til regeringen, og jeg håber, skatteministeren hører efter nu – det ser ikke sådan ud, men det kan vi jo håbe han gør på et tidspunkt, når hr. Jens Joel stopper med at tale. Jeg vil bare sige, og det kan man notere sig, hr. skatteminister, at man jo fremadrettet til de kommende iværksætterforhandlinger skulle prøve at have nogle modeller klar, i forhold til hvordan det her kunne se ud, hvis man mener det fra regeringens side. Jeg er med på, at man ikke vil stemme for det her, men man kunne jo alligevel godt fra regeringens side prøve at tage initiativ til at se på, hvordan det her kunne se ud. Så det er bare en opfordring herfra, og Radikale støtter naturligvis beslutningsforslaget.

Kl. 14:43

Anden næstformand (Jeppe Søe):

Der er ikke nogen kommentarer, og man bestemmer jo selv, hvornår man lytter. Næste ordfører på talerstolen er hr. Peter Kofod fra Dansk Folkeparti.

Kl. 14:43

(Ordfører)

Peter Kofod (DF):

Tak for det, formand . Det er jo nok ikke nogen overraskelse – eftersom vi er med til at fremsætte det her beslutningsforslag – at vi selvfølgelig også kommer til at støtte det her forslag. Der er vel ikke nogen, der kan være imod, at det bliver nemmere at drive virksomhed, nemmere at blive iværksætter, nemmere at, ja, fortsætte sin virksomhed i Danmark og sørge for vækst og beskæftigelse og indtægter til statskassen, som vi kan bruge på alle mulige gode ting og gode intentioner. Derfor skal jeg bare meddele, at vi støtter beslutningsforslaget. Tak.

Kl. 14:44

Anden næstformand (Jeppe Søe):

Det var der ikke nogen kommentarer til. Og næste ordfører er hr. Noah Sturis fra Alternativet.

Kl. 14:44

(Ordfører)

Noah Sturis (ALT):

Tak. Jeg motiverer forslaget her på vegne af fru Sascha Faxe, som ville ønske, at hun kunne være i salen i dag for at motivere det her forslag som medforslagsstiller, men desværre er hun i Strasbourg med Europarådet.

I Alternativet kæmper vi for en stærkere og mere samfundsnyttig iværksætterkultur, for for at skabe fremtiden har vi brug for at styrke vores kreativitet, vores innovationsevne og sociale opfindsomhed. Vi hylder de progressive pionerer og de værdibaserede fællesskaber, som besidder fantasien og modet til at udfordre det eksisterende for at skabe en positiv forandring for samfundet. Og vi finder det nødvendigt, at vi gør det lettere for disse mennesker og fællesskaber at sætte i værk og gøre en forskel for samfundet, for Alternativet vil gøre Danmark til et foregangsland for iværksætteri, der har afsæt i social opfindsomhed og bæredygtighed.

Forslaget slår et slag for en vigtig problematik, som iværksættere står med, ved at foreslå at gøre beskatningen af iværksættere, der er lykkedes med deres projekt, mere retfærdig – og det, uden at det efterlader et enormt hul i statskassen til følge. Lagerbeskatning eller løbende beskatning af papirgevinster giver mening i nogle tilfælde. Det vil ikke umiddelbart være fornuftigt totalt at afskaffe lagerbeskatning for alle selskabers investeringer i noterede porteføljeaktier.

Men der har været noget forvirring hos primært regeringspartierne om, hvad forslaget indebærer, så for at gentage de tidligere ordførers pointer, vil jeg sige: Forslaget handler ikke om en generel overgang til realisationsbeskatning, men udelukkende om de iværksættere og investorer, der børsnoterer deres virksomheder, og som på tidspunktet for børsnoteringen har en ejerandel på under 10 pct. Og det er uretfærdigt, fordi det ofte er sådan, at ejere i børsnoterede virksomheder har låst deres aktier som følge af en børsnotering. Altså, selve fastlåsningen af aktier kan jo være fornuftig nok, men det er næppe en særlig god idé at tilskynde salg for ejerkredsen i en virksomhed, der lige er blevet børsnoteret. Men det er grundlæggende ufornuftigt, at man så beskatter ejerne for papirgevinster, da de netop ikke har mulighed for at sælge deres aktier for at betale skatten. Det betyder, at de er nødt til at optage dyre lån, hvis de ikke har tilstrækkelig likviditet, og det er jo bare samfundsøkonomisk dumt.

Derfor ærgrer det mig, at regeringen – eller regeringspartierne – ikke vil komme i gang med at kigge på de her modeller, så vi kan se, om det kan lade sig gøre at gøre det provenuneutralt, eller hvor stor omkostningen så bliver. Men det glæder mig, at regeringen vil indkalde til forhandlinger om iværksætteri. Lad os håbe, det er snart. Og for at gentage fru Katrine Robsøes pointe: Det kunne jo være smart nok at have modellerne klar til forhandlingerne. Tak.

Kl. 14:47

Anden næstformand (Jeppe Søe):

Og der er ingen kommentarer, så tak til ordføreren. Så er det ordfører for forslagsstillerne fru Mona Juul, Det Konservative Folkeparti.

Kl. 14:47

(Ordfører for forslagsstillerne)

Mona Juul (KF):

Tak for ordet. Typisk er man jo ret glad for sine egne beslutningsforslag – er det ikke rigtigt? – og det her er bare ikke nogen undtagelse, kan jeg godt hilse at sige. For hør lige her: Jeg er på mission i politik, nemlig for at få flere til at interessere sig for, hvor pengene kommer fra, så det hele ikke bare handler om at fordele; nemlig for at sikre, at vilkårene for at drive virksomhed og skabe arbejdspladser er så gunstige som overhovedet muligt; nemlig for at sørge for, at vi er så konkurrencedygtige som overhovedet muligt. For det er efter min mening sådan, vi bedst sikrer vores velfærd, vores skoler, veje, kultur, sundhed, ældrepleje og meget mere. Vi skal sikre, at hvis man falder, bliver syg eller har brug for en hånd, så er der midler til det; så løfter fællesskabet, til man forhåbentlig selv kan igen.

Vi er heldigvis begunstiget af dygtige virksomheder og topkvalificerede danske medarbejdere; vi er produktive, vi er opfindsomme, kreative og faktisk helt unikke, når det kommer til ledelse og måder at drive virksomhed på. Vi har ordnede forhold og styrkepositioner på fødevarer, medicin, turisme, søfart og vindenergi og meget mere. Og vi står endda over for at kunne bidrage med de løsninger, der skal til for at sikre klimaet.

Alligevel fortsætter vi i dag ud og dag ind med at byde virksomhederne og arbejdspladserne ulogiske, ubegribelige skatter, der holder det hele nede. Lysten til at starte i Danmark bliver holdt nede ligesom lysten til at vækste i Danmark og lysten til at blive i Danmark og lysten til at skalere i Danmark. Lad os nu få ryddet op og ud i nogle af de ulogiske regler.

Et meget konkret eksempel er den måde, vi beskatter iværksættere, når de har stiftet en virksomhed og ser muligheden for at skalere deres forretning ved at notere virksomheden på børsen, altså den såkaldte lagerbeskatning, der betyder, at iværksættere og beskattes af urealiserede gevinster, når deres aktier stiger, selv om de altså ingen penge har nødvendigvis. De har ikke fået nogen imellem hænderne endnu i hvert fald, og det er meningsløst og gør det ærlig talt svært for vækstvirksomhederne at få vind i sejlene, særligt fordi ejerne typisk indgår såkaldte lock up-aftaler, hvor de ikke må sælge deres aktier lige efter noteringen. Det sker selvfølgelig af hensyn til noteringens troværdighed over for de nye ejer, så der er ikke noget mystisk i det.

Men når ejerne ikke kan sælge deres aktier, men alligevel skal betale skat af gevinsten, har de ofte ikke pengene til at betale skatteregningen. Hvor skulle de dog være kommet fra? Pengetræer findes som bekendt ikke. De kan så typisk være tvunget til at optage nogle dyre lån, men med den følge, at de dermed har lagt dårligere vilkår for at rejse kapital til at skabe vækst, end de burde have. Lagerbeskatning på børsnoteringer er præcis lige så tumpet som fantomskat, som Folketinget i sidste periode bakkede op om at afskaffe. Skulle vi ikke se at få det eksekveret på fantomskatten? Og skulle vi ikke i samme forbindelse se at få lagerbeskatningen væk?

Tallene for børsnoteringer gør det i hvert fald tydeligt, at vi går glip af meget erhvervsaktivitet i forhold til vores nabolande, som ikke har den her lagerbeskatning på børsnoteringer. Det er der, så vidt jeg ved, ingen andre lande i verden der har. Ud af 55 noteringer i Norden sidste år var der kun en enkelt i Danmark – en eneste. Toget suser forbi os, mens vi står forpjuskede på perronen, venner. Vi spænder ganske enkelt ben for os selv ved at gøre det svært at skalere og bygge store virksomheder. Iværksætteri og det at drive og udvikle en virksomhed er selvfølgelig så meget mere andet end børsnotering, er jeg nødt til at sige også, men antallet af børsnoteringer giver trods alt en pejling på, at der er behov for forandringer.

Derfor det her beslutningsforslag, som jeg i dag har haft fornøjelsen af at fremsætte sammen med Danmarksdemokraterne, Liberal Alliance, Radikale Venstre, Dansk Folkeparti, Alternativet og Nye Borgerlige. Tusind tak for, at vi sammen her forsøger at gøre op med den løbende lagerbeskatning af iværksættere, som ønsker at børsnotere deres virksomheder. Og tak til de partier, der også – i hvert fald i ord – bakker op, og så håber vi på, at det hele lykkes til sidst.

For I skal huske på, at vi i stedet foreslår, at beskatningen skal ske på realisationstidspunktet, når aktierne er solgt, når gevinsten er realiseret, og iværksætterne har pengene i hånden. Vi vil altså ikke fjerne beskatningen. Bemærk: Det Konservative Folkeparti er ikke ude på at fjerne den her beskatning; vi er kun ude på indrette den klogere.

Vi foreslår, at skatteministeren finder jahatten frem og fremlægger forskellige modeller for, hvordan det konkret kan gøres. For det er sådan, vi styrker dansk iværksætteri, danske virksomheder og danske arbejdspladser til gavn for hele samfundet. Tak.

Kl. 14:52

Anden næstformand (Jeppe Søe):

Der er ikke nogen korte bemærkninger, så dermed tak til ordføreren for forslagsstillerne, fru Mona Juul fra Det Konservative Folkeparti.

Da der ikke er flere, der har bedt om ordet, er forhandlingen sluttet.

Jeg foreslår, at forslaget til folketingsbeslutning henvises til Skatteudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

15) 1. behandling af lovforslag nr. L 110:

Forslag til lov om ændring af lov om en aktiv beskæftigelsesindsats. (Genindførelse af ret til uddannelse for personer, der har arbejdet i minkerhvervet eller følgeerhverv, inden for en pulje i 2023).

Af beskæftigelsesministeren (Ane Halsboe-Jørgensen).

(Fremsættelse 19.04.2023).

Kl. 14:52

Forhandling

Anden næstformand (Jeppe Søe):

Beskæftigelsesministeren er endnu ikke i salen, så vi udsætter lige mødet i 5 minutter. Nej, nu kommer beskæftigelsesministeren, og der er ingen, der er gået, så vi kan godt gå i gang med det samme.

Forhandlingen er åbnet. Den første ordfører er hr. Jens Joel fra Socialdemokratiet. Værsgo.

Kl. 14:53

(Ordfører)

Jens Joel (S):

Tak for det, formand. I dag behandler vi et lovforslag, som genindfører ret til uddannelse for mennesker, der har været beskæftiget i minkerhvervet. Det er ikke en ny ordning, det er en ordning, der er blevet lavet, efter at man lukkede ned for minkerhvervet i Danmark og også havde et politisk ønske om, bredt faktisk, at hjælpe de mennesker videre, som havde været ansat i minkerhvervet eller i følgeerhverv. Derfor var der den her ret til at få uddannelse fra en pulje i 2021, den var der også i 2022, og nu sørger vi så for, at den også kommer til at gælde i 2023, da der jo stadig væk kan være borgere, som endnu ikke har fundet ud af, hvordan de kommer videre i et nyt arbejdsliv.

Derfor er vi fra Socialdemokratiets side selvfølgelig glade for, at man har den her mulighed for at bevilge uddannelse til folk, der har brug for et sporskifte. Der er en lille justering i lovforslaget her i forhold til den ordning, der tidligere har været, nemlig at der lægges et prisloft, sådan at man ikke kan få eksorbitant dyrere uddannelser, men dog alligevel de uddannelser, der udbydes under Undervisningsministeriet, under Uddannelses- og Forskningsministeriet, og også en række private kurser, eksempelvis i forhold til offshorebranchen. Så det er vores vurdering, at der med det her prisloft sikres både den rimelighed i, at flere kan få fra puljen, og samtidig, at man kan få den uddannelse, som vil være den mest relevante.

Vi støtter lovforslaget. Og da Moderaternes ordfører sidder i formandsstolen, har jeg lovet at hilse fra Moderaterne og sige, at de også støtter lovforslaget.

Kl. 14:55

Anden næstformand (Jeppe Søe):

Der er en enkelt kort bemærkning fra fru Victoria Velasquez fra Enhedslisten.

Kl. 14:55

Victoria Velasquez (EL):

Tak for det, og tak til ordføreren for talen. I høringssvaret kan vi se, at der er en kritik af, at 3F og Kopenhagen Fur / Danske Minkavlere ikke er blevet inddraget, som de er blevet lovet, og også hvad for nogle konsekvenser det faktisk har haft, i forhold til hvor godt lovforslaget kunne være blevet. Så jeg vil høre, om ordføreren vil tage det med tilbage, altså et obspunkt omkring, at det er vigtigt i den måde, vi arbejder på parlamentarisk, at vi sørger for at inddrage dem, der har erfaring med det i praksis, som har en indsigt, de rigtig gerne vil bruge, og som også vil hjælpe med at være opmærksom på det fremadrettet, når lovarbejdet skal udmøntes.

Kl. 14:56

Anden næstformand (Jeppe Søe):

Ordføreren.

Kl. 14:56

Jens Joel (S):

Ja, det er klart. Jeg er jo enig med spørgeren i, at det er vigtigt at have den dialog, også med de berørte parter. Men en af de ting, som man har rejst, har været den her diskussion om, hvorvidt der skulle være én indgang til den her pulje, eller om den skulle være ude i kommunerne. Og der er det vores vurdering, at når kommunerne har resten af beskæftigelsesindsatsen, og når man derfra hjælper borgerne videre, uanset hvor i landet de bor, så giver det mening, at det også er derfra, man kan bevilge til puljen. Der er der en konkret uenighed om, hvad vi synes er mest hensigtsmæssigt. Men jeg er da enig med fru Victoria Velasquez i, at det altid er godt at have dialogen med dem, det handler om, og nogle af dem, der kender virkeligheden.

Kl. 14:56

Anden næstformand (Jeppe Søe):

Spørgeren.

Kl. 14:56

Victoria Velasquez (EL):

Jeg håber ikke, at det er den uenighed, der har gjort, at man ikke har inddraget dem, for der stod jo eksplicit, at man ville gøre det. Og jeg tænker, at vi faktisk har andre erfaringer, f.eks. Lindøværftet, og vi kunne nævne andre steder, hvor det at inddrage f.eks. a-kasserne – som har mulighed for at kunne sige: Vi benytter os af nogle af de uddannelsesmidler, der er – kan gøre det meget mere fleksibelt, end hvis det kun er igennem kommunen, at indgangen skal være. For det kan jo betyde, at du har med én at gøre, som egentlig retmæssigt burde have adgang til de her penge, men at kommunen ikke har søgt om dem og derfor ikke får adgang til dem. Det er et problem.

Kl. 14:57

Anden næstformand (Jeppe Søe):

Ordføreren.

Kl. 14:57

Jens Joel (S):

Men man skal bestemt ikke høre mit svar på det tidligere spørgsmål som en desavouering af, hvilken gevinst det er at inddrage parterne og samtale om det. Det var udelukkende for at tage et af de kritikpunkter, der har været, og hvor vi nok ser lidt forskelligt på, hvad der er den mest hensigtsmæssige indretning. Men det ændrer jo ikke på, at man alligevel sagtens kan inddrage og diskutere med parterne.

Kl. 14:57

Anden næstformand (Jeppe Søe):

Tak til ordføreren. Den næste på talerstolen er fru Eva Kjer Hansen som ordfører for Venstre.

Kl. 14:58

(Ordfører)

Eva Kjer Hansen (V):

Det var jo på alle måder dybt beklageligt, da minkerhvervet blev nedlagt og rigtig mange hårdtarbejdende danskere mistede deres levegrundlag, og derfor er det rigtig godt, at vi nu taler sammen om, hvilke muligheder vi kan give folk, hvordan vi bedst kan hjælpe og skabe de bedste forudsætninger for, at folk kan komme videre i deres arbejdsliv. Vi har haft ordningen med mulighed for uddannelse tidligere, og det gælder jo både dem, der har været selvstændige, dem, der har været lønmodtagere, og de medarbejdende ægtefæller. Der stilles ikke krav, i forhold til hvor lang tid arbejdsindsatsen har varet eller hvor omfattende den har været. Hvis man har været tilknyttet minkerhvervet, skal man have mulighed for at få hjælp til at komme videre med ny uddannelse.

Det er rigtig godt, men som sagt er det også en forlængelse af en ordning, som vi har haft tidligere, og derfor synes jeg, det er fuldt ud relevant, når Enhedslistens ordfører netop adresserer inddragelse af erhvervet selv eller andre aktører, for noget af det, der nok er rigtig vigtigt i den her situation, er, at man får oplyst om de her muligheder, at det bliver mere kendt ude blandt dem, der er blevet ramt af lukningen af erhvervet, at den her mulighed faktisk er gældende.

Den socialdemokratiske ordfører nævnte også, at vi som led i forlængelse af ordningen sætter et loft over, hvor dyre uddannelsestilbuddene må være, men det er jo så en foranstaltning, der skal ses, i forhold til at der også skal være rimelighed i, hvad det er for nogle uddannelser, man kan tage. Men ellers er der jo bortset fra loftet frit slag i forhold til at se på, hvad det er, der kan give de bedste rammer og de bedste vilkår for, at man komme videre i sit arbejdsliv.

Så vi er i Venstre rigtig glade for, at vi får forlænget den her ordning. Vi håber, at mange af de berørte fra minkerhvervet vil tage imod den her mulighed, og her er det netop vigtigt, at vi sørger for, at der også bliver oplyst om det, og jeg er glad for, at vi også kompenserer kommunerne for de omkostninger, de måtte have i forbindelse med deres indsats for at hjælpe det her i gang. Tak for ordet.

Kl. 15:00

Anden næstformand (Jeppe Søe):

Der er et spørgsmål fra fru Sólbjørg Jakobsen fra Liberal Alliance.

Kl. 15:00

Sólbjørg Jakobsen (LA):

Tak for det, og tak til ordføreren for talen. Det er dejligt, at vi får kigget på, hvordan vi kan hjælpe dem, som er blevet ramt af den her minkskandale, videre. Men før valget var der jo ingen tvivl om, at vi også gerne ville have stillet dem, der havde ansvaret, til ansvar, og det var Venstre også stor tilhænger af. Jeg kan forstå, at Venstre har trukket sin støtte til at lave en advokatundersøgelse af sagen, så vi kun kan hjælpe dem videre, men ikke kan hjælpe dem med en afklaring af, hvem der har ansvaret. Kan vælgerne bare skyde en hvid pil efter det? Kommer det ikke til at ske? Kommer Venstre aldrig til at ville undersøge ansvaret i den her sag?

Kl. 15:01

Anden næstformand (Jeppe Søe):

Ordføreren.

Kl. 15:01

Eva Kjer Hansen (V):

Jeg kan godt forstå, at min gode kollega fra Liberal Alliance falder for fristelsen til at rejse en mere generel debat om minkerhvervet og lukningen og de efterfølgende konsekvenser af det. Men jeg vil koncentrere mig om det lovforslag, vi behandler i dag, nemlig muligheden for nu at genindføre uddannelsestilbud til de berørte for at give dem de bedst mulige rammer for at komme videre i deres arbejdsliv. Jeg synes, det er positivt, at vi på den måde rækker ud og giver en håndsrækning til forhåbentlig at kunne blive omskolet til noget andet. Det har så ikke noget at gøre med den øvrige diskussion af, hvad der ellers skal være af opfølgning på lukningen af erhvervet.

Kl. 15:01

Anden næstformand (Jeppe Søe):

Spørgeren.

Kl. 15:01

Sólbjørg Jakobsen (LA):

Jeg tror, at dem, vi vil hjælpe her, med det lovforslag, vi behandler i dag, vil være uenige – i hvert fald mange af dem. Det handler ikke kun om at komme videre i arbejdslivet, det handler også om at få en afklaring af det forløb, der har været. Er der ingen chance for, at Venstre vender tilbage til løftet om at få undersøgt den her sag til bunds?

Kl. 15:02

Anden næstformand (Jeppe Søe):

Ordføreren.

Kl. 15:02

Eva Kjer Hansen (V):

Ordføreren får mig simpelt hen ikke til at kommentere på den diskussion i dag. Jeg forstår til fulde behovet for at have den diskussion i anden sammenhæng, men her forholder vi os til muligheden for at række ud og give et uddannelsestilbud til berørte, så de kan komme videre i deres arbejdsliv, og jeg forventer, at der vil være bred enighed om, at vi skal give de muligheder og derfor forlænge den ordning, som vi allerede kender.

Kl. 15:02

Anden næstformand (Jeppe Søe):

Tak til ordføreren. Den næste på talerstolen er hr. Karsten Hønge fra Socialistisk Folkeparti.

Kl. 15:02

(Ordfører)

Karsten Hønge (SF):

Når staten lukker et erhverv, ja, så er staten også forpligtet til at række en hjælpende hånd til de mennesker, som arbejder i erhvervet, så det kommer dem til så lidt skade som muligt. Derfor er det et vigtigt tiltag, at vi forlænger indsatsen for at hjælpe de mennesker videre i arbejdslivet, der er blevet ramt som følge af den helt berettigede lukning af minkerhvervet.

Tiltaget her kan så i øvrigt tjene til inspiration, selvfølgelig overhovedet ikke sådan en til en, for, hvordan vi fremover kan hjælpe de mennesker, som oplever, at deres erhverv forsvinder, både selvfølgelig når det sker som følge af politiske beslutninger, men jo faktisk også i tilfælde, hvor beslutningen kommer fra virksomhederne med store konsekvenser for lokalsamfundet. Sidst har vi jo set, at 700 kortuddannede bliver arbejdsløse i Nordjylland, fordi et slagteri lukker.

SF støtter lovforslaget.

Kl. 15:03

Anden næstformand (Jeppe Søe):

Tak til ordføreren. Den næste på talerstolen er fru Lise Bech, Danmarksdemokraterne.

Kl. 15:03

(Ordfører)

Lise Bech (DD):

Tak, formand. Som det er blevet sagt, drejer det her forslag sig om, at den tidligere ordning med ret til tilbud om uddannelse til personer, der har arbejdet i minkerhvervet eller følgeerhverv, bliver genindført. Det bliver inden for en pulje, der gælder fra den 1. juni til den 31. december i år. Uddannelsespuljen er på 10 mio. kr. Det er ikke særlig prangende, for man kan jo sige, at først var den på 50 mio. kr., så var den på 15 mio. kr., og nu er vi på 10 mio. kr. Det er en pulje, der blev afsat, da den tidligere regering nedlagde et helt erhverv. Den pulje er bare blevet mindre og mindre. Det er meget trist, og især, når vi i høringssvarene kan læse, at de personer, den her pulje var øremærket til, forgæves har forsøgt at få adgang til den pulje.

Danmarksdemokraterne støtter selvfølgelig forslaget, fordi forslaget understøtter branchens ønske om en forlængelse af den uddannelsespulje for personer, der har været beskæftiget i minkerhvervet eller følgeerhverv. Vi mener dog, at vi i udvalgsbehandlingen skal se nøjere på de her høringssvar fra Kopenhagen Fur og Danske Minkavlere, som indikerer, at der er brug for at se på, om puljens midler skal administreres anderledes. Konkret nævnes det jo, som jeg tidligere sagde, at flere, der tidligere har været beskæftiget i branchen, forgæves har søgt puljens midler.

Og så er jeg bare nødt til at sige, at uanset hvordan vi vender og drejer det, stod vi ikke her i dag og skulle behandle det her lovforslag, hvis ikke den daværende og nuværende statsminister og dem, der står bag hende, var gået i panik, overreagerede, lukkede syv nordjyske kommuner og endnu værre udryddede et helt erhverv i mange lokalsamfund, hvor minkerhvervet var det vigtigste erhverv, hvor mange familier blev ødelagt og i dag, 2½ år senere, hvor rigtig mange ikke kan komme videre, før de har fået en endelig nedlukningserstatning. Men vi taler om en regering, der brød grundloven, hvor stort set alle mink var udryddet, da lovhjemmelen kom på plads lige inden juleferien i 2020. Alligevel får vi nu at vide, at ingen har ansvaret for, at alle mink blev slået ned.

Der er altså noget, der ikke hænger sammen, men det her lovforslag, L 110, kan være med til, at tidligere beskæftigede i minkerhvervet eller følgeerhverv kan uddanne sig til andre erhverv, og som jeg sagde tidligere, støtter Danmarksdemokraterne forslaget og ser frem til udvalgsbehandlingen. Tak.

Kl. 15:06

Anden næstformand (Jeppe Søe):

Tak til ordføreren. Den næste på talerstolen er fru Sólbjørg Jakobsen, Liberal Alliance.

Kl. 15:06

(Ordfører)

Sólbjørg Jakobsen (LA):

Tak for ordet. Den 4. november 2020 gik statsministeren på landsdækkende tv og gav en ulovlig ordre: Alle mink i Danmark skulle aflives. Minksagen er formentlig den største politiske skandale i nyere danmarkshistorie. Der er begået massive svigt i toppen af systemet, omend ansvaret lader til at være svært at placere, og konsekvenserne må siges at have været for få og for små. Derimod har konsekvenserne været enorme for minkavlerne, der pludselig har skullet opgive hele deres livsværk, samt de personer, der har arbejdet i følgeerhverv. Derfor giver det også mening, at vi hjælper dem, som er ramt af ordren om praktisk talt at nedlægge et helt erhverv.

Hjælpen råder på ingen måde bod på den psykisk og økonomisk svære tid, som minkavlerne, minkavlernes familier og de ansatte i erhvervene har måttet gennemgå, men det er et plaster på såret. Derfor støttede Liberal Alliance det oprindelige forslag og støtter selvfølgelig også dette forslag.

Minkskandalen må aldrig gå i glemmebogen. Den minder os om, at vores retsstat er skrøbelig. Den daværende regering brød loven ved uden lovhjemmel at sætte minkavlerne en tempobonus i udsigt, og ordren blev fastholdt, selv efter regeringen erkendte at have brudt loven. Politiet og forsvaret rykkede ud på privat grund og pressede minkavlerne til at aflive mink, selv om det på det tidspunkt var almen viden, at der ikke var lovhjemmel. Jeg kunne blive ved.

Det er ingen overraskelse, at denne sag i høj grad har bidraget til, at danskernes tillid til politikerne er faldet. Jeg forstår dem godt. Derfor ærgrer det mig også gevaldigt på vores retsstats vegne, at både Venstre og Moderaterne, efter de kom i regering med Socialdemokratiet, pludselig ikke støttede op om en advokatvurdering af minksagen.

I dag behandler vi hverken ansvaret for skandalen eller konsekvenserne for de ansvarlige. Det bedste, vi kan gøre, så længe Venstre og Moderaterne frivilligt har valgt at holde hånden over de formentlig ansvarlige, er at hjælpe de hårdt ramte med at komme videre. Jeg lever dog stadig i håbet om, at Venstre og Moderaterne igen kommer på bedre tanker.

Tak for ordet.

Kl. 15:09

Anden næstformand (Jeppe Søe):

Tak til ordføreren. Næste ordfører er fru Helle Bonnesen fra Det Konservative Folkeparti.

Kl. 15:09

(Ordfører)

Helle Bonnesen (KF):

Sagen om mink, minkskandalen, et erhverv, der blev smadret, en familiegenerations livsværk, der blev smadret – historien kommer til at leve længe, og den lever i dag her i salen, hvor vi nu mere eller mindre indirekte er tilbage ved den.

Oprindelig udspringer dagens forslag af en aftale fra 2021, hvor man i samme sammenhæng satte 18,8 mia. kr. af til en kompensationsaftale for minkerhvervet – 18,8 mia. kr., ca. 2.500 kr. pr. dansker. Tænk, hvor mange helligdage, der ligger i det forslag. Dengang stod Konservative som et ud af flere partier uden for aftalen, bl.a. fordi vi mente, at beløbet godt kunne have været lavere, hvis man havde lavet det mere attraktivt for avlerne at genoptage minkavlen efter corona, i stedet for at fokusere så meget på at lukke det helt og med en kæmpe erstatning samtidig. Ja, andre partier, som stemte for, erkendte, at det for mange helt klart ville være bedst bare at sige farvel.

Beslutningen om de 18,8 mia. kr. ligger nu bag os, men det betyder imidlertid ikke, at vi i Konservative ikke har sympati for og vil hjælpe de personer, som har arbejdet i minkerhvervet eller i et følgeerhverv, og som nu står i en situation, hvor en ret til efteruddannelse kan betyde en erhvervsmæssig fremtid. 10 mio. kr. er der den her gang afsat – et noget mere mindeligt beløb.

Men når man læser høringssvarene giver det anledning til et par spørgsmål, for nogle hævder, at den oprindelige pulje tidsmæssigt var sat for tidligt, i forhold til hvad der var et naturligt forløb, og andre hævder, at det var for besværligt at søge, og det er et ret centralt spørgsmål, som jeg håber vi som udvalg kan komme til at kigge nærmere på i udvalgsarbejdet.

Med disse spørgsmål i mente lægger vi os selvfølgelig i slipstrømmen af de andre og støtter fremtiden for de her mennesker og støtter forslaget.

Kl. 15:11

Anden næstformand (Jeppe Søe):

Tak til ordføreren. Næste ordfører er fru Victoria Velasquez fra Enhedslisten.

Kl. 15:11

(Ordfører)

Victoria Velasquez (EL):

Vores indstilling til L 110 er positiv. Det handler om en genindførelse af ret til uddannelse for personer, der har arbejdet i minkerhvervet eller følgeerhverv, inden for en pulje i 2023. Vi vil dog gerne fremhæve, som det også fremgår af høringsnotatet, og bemærke, at det er kritisabelt, at der blev lovet en inddragelse af 3F, Kopenhagen Fur og Danske Minkavlere, som er hovedorganisationer for hovedparten af de beskæftigede i branchen. De blev lovet at blive inddraget i det oprindelige grundlag, men det blev de ikke, og det er der jo flere årsager til er noget skidt. For det første er det, fordi man skal holde, hvad man lover, og for det andet er det også, fordi en inddragelse kan være med til at gøre, at den beslutning, man træffer, bliver bedre, men også, at udmøntningen bliver det.

Jeg er f.eks. enig i den kritik, der handler om, at det er dårligt, at det er isoleret til kun at være kommunerne, som bestemmer, hvorvidt man som berørt har mulighed for at kunne få adgang til det, der egentlig er ens retmæssige uddannelsesmidler. Det burde være mere åbent. Vi burde lære mere af de erfaringer, der har været fra tidligere, hvor f.eks. a-kasser også kan blive inddraget i udmøntningen af uddannelsesmidlerne eller andre initiativer.

Ellers er der selvfølgelig kun at sige, at det skal de ansatte have mulighed for. De skal have ekstraordinære uddannelsesmuligheder og kunne opkvalificere sig, sådan at de også har en fremtid, og en fremtid i andre erhverv. Det har vi været stærke fortalere for i hele forløbet, og jeg synes, at en af de løsninger, der ligger her, giver mening, til trods for den kritik, jeg er kommet med, og derfor støtter vi selvfølgelig op om det. Og noget af det, som også er vigtigt, er, at målgruppen er defineret så bredt, som den er, og at der ikke er de sædvanlige snubletråde, som vi jo ellers ser er kendetegnende inden for uddannelsesområdet og ikke mindst inden for beskæftigelsesområdet.

Vi håber, at der er flere, som vil gøre brug af muligheden. Det at få væltet rundt på hele sin hverdag er svært, og det kan også være svært at finde en ny mening i sin hverdag og i sit liv, og det er også derfor, og det adresserede vi også sidste gang, ligesom bl.a. 3F, at vi egentlig burde have gjort det sådan, at puljen havde varet længere, for det kan altså også tage noget tid. Men derfor synes vi, det er positivt, at vi forlænger puljen nu, og vi håber også, at det kan give mulighed for, at man måske kan se en fremtid inden for grøn omstilling eller andre steder, hvor der virkelig er brug for det i vores samfund.

Derudover håber jeg også, at det, at man får nogle uddannelsesmuligheder, som er uden for de sædvanlige karensperioder, aktivering, økonomiske indsnævringer osv., giver dem, som er berørte, et stærkere afsæt i jobjagten og giver dem et bedre manøvrerum end det beskæftigelsessystem, vi jo ellers kender i dag, med alle dets begrænsninger og direkte skadelige virkninger, det ellers ville have.

Det tror jeg er det, jeg vil sige. Trods kritikken støtter vi selvfølgelig lovforslaget. Tak.

Kl. 15:15

Anden næstformand (Jeppe Søe):

Tak til ordføreren, og velkommen tilbage. Næste taler er fru Katrine Robsøe fra Radikale Venstre.

Kl. 15:15

(Ordfører)

Katrine Robsøe (RV):

Tak for det. Lovforslaget her handler jo simpelt hen om, at vi gerne vil sikre, at dem, der er blevet ledige i minkerhvervet og følgeerhverv, rent faktisk kan få adgang til uddannelse, så man kan få lov til at komme videre. Og lad os ikke trække spændingen. Det støtter Radikale Venstre.

Kl. 15:15

Anden næstformand (Jeppe Søe):

Tak til ordføreren. Så er det fru Mette Thiesen fra Dansk Folkeparti.

Kl. 15:15

(Ordfører)

Mette Thiesen (DF):

Tak for det. I Dansk Folkeparti støtter vi selvfølgelig det her forslag. Det er jo kun ret og rimeligt, at de mennesker, som er kommet i klemme på grund af den ulovlige ordre, som blev givet, da den tidligere regering lukkede et helt erhverv, også bliver hjulpet godt videre. Der har retmæssigt være kritik heroppe fra talerstolen af den tidligere regerings ulovlige ordre. Det er, som det skal være. Det var utilstedeligt, det var en skandale, det er fortsat en skandale, og generelt set så har vi da også stadig en forhåbning om, at man også i en eller anden grad får retfærdighed på det område på et tidspunkt. Men det er der jo desværre ikke politisk flertal for.

Uddannelse er vigtigt, hvis vi skal hjælpe de her mennesker godt videre. Og grunden til, at vi nu står her og skal lave endnu en forlængelse af retten til uddannelse for de her personer, som har arbejdet i minkerhvervet eller følgeerhvervene, er, at man er blevet opmærksom på, at en del af dem fra erhvervet først bliver ledige i 2023 og derfor ikke ville kunne få ret til uddannelse under den her pulje. I Dansk Folkeparti er vi sådan set også klar til at forlænge puljen yderligere, hvis behovet skulle være der. Det er helt centralt, at vi får hjulpet alle godt videre. Det her er mennesker, som blev knust, som kunne se deres livsværk synke i grus, og det er virkelig vigtigt, at vi som samfund holder hånden under dem.

Derfor er det også meget bekymrende, når man kan læse, at Copenhagen Fur bl.a. peger på, at en lang række tidligere beskæftigede forgæves har forsøgt at få adgang til den uddannelsespulje, der er øremærket til netop dem, og i øvrigt er der de kritikpunkter, som meget ret og rimeligt også kom fra nogle af de tidligere ordførere i forhold til, at de heller ikke er blevet hørt. Og det håber jeg selvfølgelig at ministeren vil tage meget alvorligt og tage initiativ til at få rettet op på. Det medvirker vi i Dansk Folkeparti i hvert fald meget gerne til.

Det er jo min gode kollega, Nick Zimmermann, som kommer til at tage sig af det her i udvalgsbehandlingen, men jeg håber også, og det kunne jeg også høre fra mange af de andre tidligere ordførere, der var på, at det her er noget, som vil blive behandlet videre i udvalgsbehandling. Men som sagt så støtter vi i Dansk Folkeparti det her forslag.

Kl. 15:18

Anden næstformand (Jeppe Søe):

Tak til ordføreren. Så er det beskæftigelsesministeren.

Kl. 15:18

Beskæftigelsesministeren (Ane Halsboe-Jørgensen):

Tak for det, formand, og tak til ordførerne for behandlingen. I maj 2021 gav vi ledige fra minkerhvervet og følgeerhvervene ret til uddannelse i den resterende del af året. Så forlængede vi det og gjorde det samme i hele 2022, og med det her forslag lægger vi op til også at give retten til uddannelse i 2023. Det er fornuftigt at forlænge hjælpen til tidligere minkavlere, lønmodtagere, selvstændige og medhjælpende ægtefæller i minkerhvervet og i følgeerhverv, som er blevet ledige.

Med retten til uddannelse sikrer vi, at de berørte ledige nemt og hurtigt kan starte på en uddannelse, og samtidig får kommunerne dækket 100 pct. af omkostningerne ved uddannelsen fra puljen. Det forslag dækker jo over, at vi ønsker at give de ledige fra minkerhvervet og følgeerhvervene de bedst mulige kort på hånden til at foretage et brancheskift eller til at tage skridtet fra ufaglært til faglært. Derfor er jeg glad for, at vi med lovforslaget kan gøre det nemmere for de berørte at komme godt videre i andre brancher, hvor de kan drage nytte af og bygge videre på de kompetencer, de har med sig.

Jeg ser frem til den videre behandling af forslaget. Tak for ordet.

Kl. 15:20

Anden næstformand (Jeppe Søe):

Der er ikke nogen, der har bedt om ordet, så dermed er forhandlingen sluttet. Tak til ministeren.

Jeg foreslår, at lovforslaget henvises til Beskæftigelsesudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

16) 1. behandling af beslutningsforslag nr. B 53:

Forslag til folketingsbeslutning om at tildele familier 9 ugers ekstra barsel.

Af Charlotte Munch (DD) m.fl.

(Fremsættelse 14.03.2023).

Kl. 15:20

Anden næstformand (Jeppe Søe):

Jeg ved, at ordføreren for forslagsstillerne gerne vil begrunde forslaget, så det får ordføreren 2 minutter til.

Kl. 15:20

Begrundelse

(Ordfører for forslagsstillerne)

Charlotte Munch (DD):

Tak. Danmark har de senere år oplevet, at EU blander sig i anliggender, der for os i Danmarksdemokraterne ligger langt fra EU's kerneopgave. Det betyder, at EU oftere og oftere træffer beslutninger, som har negative konsekvenser for danske borgere og familier, og det er i vores optik dybt kritisabelt.

Den 26. oktober 2021 indgik den daværende socialdemokratiske regering, Venstre, Socialistisk Folkeparti, Radikale Venstre, Enhedslisten og Alternativet aftale om implementering af EU's orlovsdirektiv og ligestilling af orlovsrettigheder mellem forældre og øremærket forældreorlov. Aftalen definerede reglerne om barselsrettighederne mellem forældre og øremærket forældreorlov. Aftalen blev indgået på baggrund af et EU-direktiv, som pålægger alle medlemslande at øremærke mindst 9 ugers barsel til såvel mor som far.

Vi er i Danmarksdemokraterne af den opfattelse, at EU ikke skal blande sig i, hvordan familierne tilrettelægger deres barsel, men vi er dog også vidende om, at vi ikke uden videre kan lave de her EU-regler om. Det, vi dog kan gøre, er at sikre, at familierne ikke bliver straffet ved at miste 9 ugers barsel, hvis det passer familien bedst, at mor tager hovedparten af barslen. Derfor foreslår vi i Danmarksdemokraterne, at danske familier tildeles 9 ugers betalt barsel oven i den, de har i dag, så det ikke betyder kortere barsel, hvis far ikke kan afholde de 9 ugers øremærket barsel, som EU har trukket ned over hovederne på familierne.

Jeg ser meget frem til at drøfte denne sag med Folketingets partier og ser frem til debatten.

Kl. 15:22

Anden næstformand (Jeppe Søe):

Tak til ordføreren for forslagsstillerne. Der er ingen kommentarer til begrundelser, så forhandlingen er dermed åbnet nu. Og den første, der får ordet, er beskæftigelsesministeren.

Kl. 15:22

Forhandling

Beskæftigelsesministeren (Ane Halsboe-Jørgensen):

Som vi netop hørte fra ordføreren for forslagsstillerne, skete der den 26. oktober 2021 det, at den daværende regering sammen med Venstre, SF, Radikale Venstre, Enhedslisten og Alternativet indgik en politisk aftale om øremærket orlov og ligestilling af forældrene. Det var en gennemførsel af EU's orlovsdirektiv, hvor der bliver øremærket 9 ugers orlovs- og dagpengeret til hver forælder. Samtidig sikrer man, at de danske orlovsregler stadig væk er fleksible, og at familierne har gode muligheder for at indrette sig efter deres ønsker og behov. Det fremgår klart af aftaleteksten, at man ikke ændrede på længden af den samlede ret til orlov med barselsdagpenge, som er på i alt 52 uger, hvoraf 48 uger ligger efter fødslen. Det skyldes, at aftalekredsen ligesom den nuværende regering vurderede, at den nuværende orlovsperiode på 52 uger med barselsdagpenge er passende. Og de forældre, der ønsker at holde orlov allerede i dag, kan forlænge deres orlov ud over den periode, hvor de har dagpengeret.

Regeringen har et klart ønske om, at flere danske fædre skal tage mere orlov, og vi forventer faktisk også, at langt de fleste forældre indretter sig på, at der er nye orlovsregler, for det gavner fædre, mødre og i særdeleshed børnene, når begge forældre kan være sammen med deres børn tidligt i livet. Forskningen viser også, at hvis begge forældre tager del i de omsorgsopgaver, der følger med det at have en familie, kan det mindske konflikter og risikoen for opbrud i familien, for slet ikke at tale om, at det understøtter ligestillingen mellem mænd og kvinder på arbejdsmarkedet og i familierne, hvis orlovs- og omsorgsforpligtelserne bliver fordelt mere ligeligt. Alle de positive effekter synes jeg jo at det er værd at have med i baghovedet, når vi taler om fordelingen af orlov i familien.

Hvis Folketinget nu vedtager det her forslag, kunne jeg godt frygte, at der var nogle fædre derude, der ville sidde og tænke, at vi ikke rigtig mener det, når vi siger, at de er lige så vigtige for deres børn, som mødrene er – at vi ikke rigtig tror på dem. Og det er altså et dårligt udgangspunkt, når vi nu helhjertet ønsker, at fædrene skal komme tidligere og mere på banen. Hele formålet med den politiske aftale, som implementerer EU's direktiv, er at give rygstød til kommende fædre og sikre dem en ligestillet plads i familien. Det synes jeg vi skal holde fast i, for det er et fælles ansvar at starte en familie og tage sig af børnene.

Når det så er sagt, er der også den økonomiske del af det her forslag. Det er en uhyre dyr løsning, hvis vi forlænger alle familiers ret til orlov med barselsdagpenge i 9 uger. Det vil betyde et træk på vores fælles kasse på 2,6 mia. kr. hvert eneste år, og så vil det reducere den arbejdskraft, vores virksomheder og offentlige arbejdspladser har tilgængelig, betragteligt i en tid, hvor vi mangler lige præcis den arbejdskraft. Af de grunde, og selvfølgelig fordi vi tror på og er stolte af og står ved den aftale, vi indgik tilbage i 2021, kan regeringen ikke støtte beslutningsforslaget, og vi indstiller derfor forslaget til forkastelse. Tak for ordet.

Kl. 15:26

Anden næstformand (Jeppe Søe):

Der er et par korte bemærkninger. Den første er fra fru Mette Thiesen, Dansk Folkeparti.

Kl. 15:26

Mette Thiesen (DF):

Tak. Jeg har flere spørgsmål. Nr. 1: Er det virkelig Socialdemokratiets holdning, at EU skal diktere, hvordan danske familier skal indrette deres barsel – ikke staten, hvor Socialdemokratiet kan sidde og styre det, men at EU simpelt hen skal have hånden helt ned i vuggen hos danske familier?

Som det andet spørgsmål kunne jeg godt tænke mig at spørge ministeren, hvorfor ministeren mener, at ministeren og Socialdemokratiet og regeringen ved bedre, hvordan man skal fordele barslen, end danske familier selv?

Kl. 15:27

Anden næstformand (Jeppe Søe):

Ministeren.

Kl. 15:27

Beskæftigelsesministeren (Ane Halsboe-Jørgensen):

Altså, man kan sige, at noget af det her jo handler om vand under broen, så at sige, for der er et EU-direktiv om det her, og det har der været lange diskussioner omkring. Der har også været rigtig mange diskussioner om, hvorvidt Danmark skulle støtte det eller ej. Vi er grundlæggende skeptiske over for alt, hvad der kommer til vores arbejdsmarkedsmodel, og så EU-indblanding – og det tror jeg også spørgeren ved. Men EU-direktivet er der, og derfor har vi selvfølgelig også implementeret det.

Derudover kan man jo godt være fortaler for øremærket barsel. Og jeg tror på, at det er godt – ikke mindst for børnene, men faktisk også for både mor og far – at det bliver en fælles opgave at starte en familie. Men jeg bilder mig ikke ind, at jeg ved bedst. Jeg tror bare på strukturelle forandringer i et land, og det er det, vi gør her, og det er jeg glad for.

Kl. 15:27

Anden næstformand (Jeppe Søe):

Spørgeren.

Kl. 15:27

Mette Thiesen (DF):

Jamen det er da meget sødt, at ministeren tror, at det vil være bedst for alle familier at gøre sådan her. Men det betyder bare, at ministeren så går ind og gør sig til dommer over, hvordan danske familier skal indrette sig. Og det er jo bare sådan helt grundlæggende en kongstanke, jeg i hvert fald ikke deler. Nu er jeg borgerlig; jeg er ikke stor fan af, at staten skal diktere, hvordan familierne skal indrette sig, sådan som man er i Socialdemokratiet, kan jeg forstå. Det her er jo et EU-direktiv, som ministeren så rigtigt siger, men det er jo bare at sige nej. Man kan jo bare sige nej – nej, i Danmark vil vi gerne selv indrette det, i forhold til hvordan familierne skal indrette sig. Hvorfor sagde Socialdemokratiet ikke bare nej?

Kl. 15:28

Anden næstformand (Jeppe Søe):

Ministeren.

Kl. 15:28

Beskæftigelsesministeren (Ane Halsboe-Jørgensen):

Altså, jeg synes faktisk, det er klogt at have øremærket barsel i Danmark. Jeg hører til dem, der har været fortaler for det hele vejen igennem, og jeg mener også, det vil være gavnligt for vores arbejdsmarked, for familierne, for børnene. Jeg gør mig ikke til dommer over noget. Og man kan jo godt mene, at det, jeg står og siger, er sødt – jeg mener, det er en strukturel forandring af vores land, der kommer til at betyde rigtig meget. Den er jeg stærk fortaler for, og jeg er glad for, at vi har fået aftalen.

Kl. 15:28

Anden næstformand (Jeppe Søe):

Den næste spørger er fru Victoria Velasquez fra Enhedslisten.

Kl. 15:29

Victoria Velasquez (EL):

Tak for det. Det her forslag handler jo bl.a. om at tilføre 9 ugers ekstra barsel, og derfor bliver jeg lidt nysgerrig på noget. For vi synes i hvert fald i Enhedslisten, at der virkelig mange ting, vi kan gøre for at skabe et bedre arbejdsliv for småbørnsfamilierne. Vi ser, at rigtig mange af småbørnsfamilierne er stressede og har svært ved at få hverdagen til at hænge sammen, og oplever også, hvordan det har konsekvenser for børnene. Derfor vil jeg høre, om ministeren ikke mener, at der er noget, vi kan gøre for faktisk at stille småbørnsfamilierne bedre. Eller tager man kun sigte på at klemme så meget arbejdskraftreserve ud, der kan klemmes ud af alle her i det lille land?

Kl. 15:29

Anden næstformand (Jeppe Søe):

Ministeren.

Kl. 15:29

Beskæftigelsesministeren (Ane Halsboe-Jørgensen):

Nej. Jeg er faktisk fortaler for både det gode liv og det gode børneliv og har også i mange år netop arbejdet for at fremme det sidste. Jeg tror på, at der er rigtig meget, vi ikke rammer plet med i dag, i forhold til hvordan balancerne er. Det synes jeg vi skal tale videre om. Noget af det ligger på beskæftigelsesområdet, rigtig meget ligger rundtomkring, og i det hele taget er der brug for at få taget en grundlæggende diskussion af nogle af de her ting. Jeg synes bare ikke, svaret er det forslag, vi står med i dag.

Kl. 15:30

Anden næstformand (Jeppe Søe):

Spørgeren.

Kl. 15:30

Victoria Velasquez (EL):

Men hvad er svaret så? Det kunne jeg egentlig godt være lidt nysgerrig på. Hvis det ikke er mere barsel – og nu bliver der jo nuppet en fridag her i næste uge, som man ellers som småbørnsforældre kunne bruge sammen med sine børn – hvad vil ministeren så komme med for at skabe et bedre arbejdsliv og bedre rammer for småbørnsfamilierne?

Kl. 15:30

Anden næstformand (Jeppe Søe):

Ministeren.

Kl. 15:30

Beskæftigelsesministeren (Ane Halsboe-Jørgensen):

Jeg synes faktisk, det er vigtigt at understrege, at når vi taler om barsel, ligger vi her i Danmark i den absolut gode ende i forhold til at skabe gode rammer for at få en god start på et børneliv. Det synes jeg godt vi kan være stolte af, og det synes jeg vi skal holde fast ved. Jeg synes ikke nødvendigvis, barslen skal være ud over de 52 uger, hvilket forslaget her går på, men jeg synes da, at også diskussionen om, hvordan hverdagen hænger sammen, er en helt central del af den diskussion, som jeg ved at rigtig mange forældre gerne vil tage, men som jeg også synes at vi skal tage politisk.

Kl. 15:31

Anden næstformand (Jeppe Søe):

Fru Charlotte Munch, Danmarksdemokraterne.

Kl. 15:31

Charlotte Munch (DD):

Tak. Ministeren siger, at regeringen ønsker, at far tager mere barsel. Mener ministeren dermed, at regeringen skal være med til at planlægge, hvordan de danske familier indretter deres barsel, altså hvordan de i familierne ønsker at fordele deres barsel?

Kl. 15:31

Anden næstformand (Jeppe Søe):

Ministeren.

Kl. 15:31

Beskæftigelsesministeren (Ane Halsboe-Jørgensen):

Ja, jeg er fortaler for øremærket barsel, hvis det er det, ordføreren spørger til.

Kl. 15:31

Anden næstformand (Jeppe Søe):

Spørgeren.

Kl. 15:31

Charlotte Munch (DD):

Ja, det var det, jeg spurgte til. Tak.

Kl. 15:31

Anden næstformand (Jeppe Søe):

Så er det fru Helene Liliendahl Brydensholt fra Alternativet.

Kl. 15:31

Helene Liliendahl Brydensholt (ALT):

Tak skal du have. Alternativet er jo med i den her aftale, men vi spillede faktisk også ind med det her forslag om at lægge 9 uger ekstra oveni, i forbindelse med at vi lavede den øremærkede barsel, som man jo ellers er for. Det gjorde vi, fordi vi var nervøse for, at der kunne komme nogle negative konsekvenser for børnene, i kraft af at de ville komme tidligere i institution, hvis medforældrene fravalgte at tage den her øremærkede barsel.

Så vil ministeren sige noget om, om man har tænkt sig at evaluere på, om det så kommer til at have de her konsekvenser for børnene, altså om vi vil se flere, der kommer tidligere i institution end nu?

Kl. 15:32

Anden næstformand (Jeppe Søe):

Ministeren.

Kl. 15:32

Beskæftigelsesministeren (Ane Halsboe-Jørgensen):

Jeg tror rigtig meget på, at de her greb kan ændre noget strukturelt. Vi kan se, at i de øvrige nordiske lande tager fædrene markant mere barsel, end man ser det i Danmark, fordi de netop har brugt de her greb. Så kan vi jo allerede nu se, at det også begynder at finde sin vej ind i de overenskomster, der lige er landet, og det vil sige, at vi også har et arbejdsmarked, der griber det med det samme.

Derfor er jeg fuld af forhåbninger, med hensyn til at det her ikke ender med, at børnene bare kommer tidligere i institution, men faktisk ender med, at begge forældre tager noget barsel med deres børn og dermed også er med i den vigtige første tid.

Kl. 15:33

Anden næstformand (Jeppe Søe):

Spørgeren.

Kl. 15:33

Helene Liliendahl Brydensholt (ALT):

Det håber jeg også. Jeg mangler lige at få svar på, om man fra regeringen og ministeriets side har tænkt sig at lave en evaluering af det.

I tillæg til det vil jeg også stille ministeren det spørgsmål, om hun kunne tænke sig, at en udvidet barsel på eventuelt 9 uger kunne aflaste nogle af de her daginstitutioner, hvor der jo mangler voksne og vi har rekrutteringsproblemer.

Kl. 15:33

Anden næstformand (Jeppe Søe):

Ministeren.

Kl. 15:33

Beskæftigelsesministeren (Ane Halsboe-Jørgensen):

Altså, jeg kommer i hvert fald til at følge de her tal tæt. Det har jeg også gjort, før vi indførte det her, og det kommer jeg også til i fremtiden, især så længe jeg har det privilegie at sidde med beskæftigelsesministerkasketten. Det her bliver et meget, meget vigtigt greb, og derfor skal vi selvfølgelig følge udviklingen og også følge, hvordan det finder vej ind i de rammevilkår, man giver, f.eks. i overenskomsterne.

I forhold til om det her er den bedste måde at bruge 2,6 mia. kr. på at sikre en bedre ramme for vores små børn at vokse op i, tror jeg faktisk, altså hvis vi havde 2,6 mia. kr. liggende foran os, at vi ville kunne bruge dem rigtig godt på anden vis.

Kl. 15:34

Anden næstformand (Jeppe Søe):

Så er det hr. Kristian Bøgsted fra Danmarksdemokraterne.

Kl. 15:34

Kristian Bøgsted (DD):

Tak. Jeg tror, vi alle sammen har forstået, at ministeren er fortaler for øremærket barsel, men jeg hørte også ministeren sige, at ministeren ikke vil gøre sig til dommer i den her sag. Men er det ikke netop at gøre sig til dommer, når man går ind og dikterer over for familierne, hvordan de skal fordele barslen? Det er vel at gøre sig til dommer.

Kl. 15:34

Anden næstformand (Jeppe Søe):

Ministeren.

Kl. 15:34

Beskæftigelsesministeren (Ane Halsboe-Jørgensen):

Nej, det mener jeg ikke. Der er faktisk ikke nogen, der dikterer nogen noget.

Kl. 15:34

Anden næstformand (Jeppe Søe):

Spørgeren.

Kl. 15:34

Kristian Bøgsted (DD):

Jo, hvis man går ind og følger det her direktiv og siger, at nu skal barslen fordeles på en bestemt måde, så er det vel at diktere, at det skal gøre sådan, og så gør man sig vel også til dommer.

Kl. 15:34

Anden næstformand (Jeppe Søe):

Ministeren.

Kl. 15:34

Beskæftigelsesministeren (Ane Halsboe-Jørgensen):

Der er ingen, der bliver tvunget på barsel i det her land. Det her er en rettighed, og nu gælder rettigheden også fædre, og det synes jeg sådan set at landets fædre burde være glade for. Det er en rettighed, ikke en tvang.

Kl. 15:35

Anden næstformand (Jeppe Søe):

Dermed tak til ministeren. Første ordfører i ordførerrækken er hr. Jens Joel fra Socialdemokratiet.

Kl. 15:35

(Ordfører)

Jens Joel (S):

Tak for det, formand, og tak til Danmarksdemokraterne for at rejse debatten og fremsætte et beslutningsforslag. Det, vi diskuterer, er jo et konkret beslutningsforslag om at udvide barselsrettighederne, men det er jo væsentligt selvfølgelig at se på, hvad det er for en situation, vi står i. Det barselssystem, vi har nu, baserer sig jo på en aftale, der er lavet tilbage i 2021, og som sikrer, at både fædre og mødre har ret til en del af barslen, og sikrer en mere ligelig fordeling. Det er rigtigt, som det har været sagt af flere ordførere, og som også ligger som en del af motivationen for det her beslutningsforslag, at det egentlig udsprang af et EU-direktiv, og jeg vil gerne sige, at jeg som udgangspunkt ikke synes, at det her er et område, som EU skal regulere eller blande sig i, og på den måde er jeg sådan set uenig i det EU-direktiv, der har pålagt os det, men jeg er til gengæld tilhænger af den model, som blev valgt, kan man sige, i forhold til at implementere det. Den baserede sig jo på arbejdsmarkedets parters indstilling til, hvordan man kunne implementere EU-direktivet, men også lave en øremærket barsel, som ville sikre en mere ligelig fordeling.

For os er det både vigtigt og positivt, at barslen nu fordeles mere ligeligt. Beskæftigelsesministeren har nævnt, hvad det vil have af gavnlige konsekvenser for familierne, ikke mindst børnene, men også fædrene. Jeg har selv haft glæden af at være på barsel ad et par omgange med mine børn og kan kun bekræfte, at det også er en rigtig god oplevelse for fædrene, og jeg håber, at det her også kan skubbe på, for at flere fædre benytter sig af deres rettigheder og tager mere barsel sammen med deres børn. Jeg håber også, at det vil bidrage til en større ligestilling på arbejdsmarkedet, at man på den måde også er fælles om nogle af de opgaver, der er omkring børnene, men også nogle af de mange glæder, der er.

Så er det klart, at i forhold til et beslutningsforslag er det jo også lidt væsentligt, hvad det koster, og det her koster som allerede nævnt 2,6 mia. kr. og har en begrænsende effekt på arbejdsudbuddet, som er et større minus, end det var i den diskussion, vi havde omkring store bededag og den gevinst, der var ved det, og jeg synes ærlig talt, at hvis man skulle investere, hvis man havde de her muligheder, var der andre måder, man kunne gøre det bedre på.

Vi kan ikke støtte det forslag, som ligger her, og da ordføreren for Moderaterne er optaget i formandsstolen, har jeg lovet at hilse fra Moderaterne og sige, at de heller ikke støtter det.

Kl. 15:37

Anden næstformand (Jeppe Søe):

Der er en kort bemærkning fra fru Mette Thiesen, Dansk Folkeparti.

Kl. 15:38

Mette Thiesen (DF):

Tusind tak. Det, jeg må forstå på ordføreren, er, at hvis EU ikke var kommet med det her direktiv, havde man selv fuldstændig ude af det blå lavet den her lovgivning om tvangsbarsel. Er det rigtigt forstået?

Kl. 15:38

Anden næstformand (Jeppe Søe):

Ordføreren.

Kl. 15:38

Jens Joel (S):

Ja, jeg synes faktisk, at det at have øremærket barsel og rettigheder for både fædre og mødre til en del af barslen er en god idé. Men det er også rigtigt, hvad jeg sagde i min ordførertale, at jeg ikke som udgangspunkt synes, at det er noget, EU bør regulere eller blande sig og, og det gjorde vi jo også gældende i forhandlingerne i forbindelse med den politiske kamp, der var i EU-systemet. At vi ikke vandt den kamp, er noget andet, men vi gjorde det selvfølgelig gældende.

Kl. 15:38

Anden næstformand (Jeppe Søe):

Spørgeren.

Kl. 15:38

Mette Thiesen (DF):

Altså, man kan jo vinde den kamp herhjemme ved bare at sige nej. Det står jo landet frit for att insistere på, at dansk lovgivning bliver lavet i Danmark og ikke i Bruxelles. Det er jo ganske simpelt, hvis man mener det og ikke bare alligevel bøjer af for det, der kommer fra EU, hvilket jo desværre langt de fleste partier gør herinde. Det er den ene ting.

Den anden ting er: Mener ordføreren ikke, at det reelt set ville være meget bedre, hvis familierne bare havde mulighed for at indrette sig inden for de barselsuger, man nu har; at det var tildelt familierne, så man selv kunne indrette sig, som man ville, og så det ikke var Folketinget eller EU, der skulle bestemme, hvordan man indrettede sig med barslen, men familierne selv?

Kl. 15:39

Anden næstformand (Jeppe Søe):

Ordføreren.

Kl. 15:39

Jens Joel (S):

Jeg mener faktisk, som jeg har sagt et par gange, at det er fornuftigt at have et barselssystem, hvor der er rettigheder for både fædre og mødre. Jeg mener, at vi kan se på de erfaringer, man har fra andre lande, der har indført det, at det også betyder, at flere fædre vil være mere sammen med deres børn. Det tror jeg er godt for børnene, for fædrene og for familierne, og jeg tror, det er godt for ligestillingen på arbejdsmarkedet, og derfor synes jeg sådan set, det er positivt. Og nej, fru Mette Thiesen, man kan ikke bare, når man indgår i et samarbejde, sige, at man vælger ikke at følge de beslutninger, der bliver truffet i fællesskab, uanset om man har været enig i dem eller ej. Man kan selvfølgelig melde sig ud af EU, og det ønsker Socialdemokratiet ikke, men jeg er faktisk lidt i tvivl om, hvorvidt Dansk Folkeparti ønsker det p.t. Men det er selvfølgelig den mulighed, man har, hvis man ikke ønsker at overholde aftalerne.

Kl. 15:40

Anden næstformand (Jeppe Søe):

Så er det fru Charlotte Munch, Danmarksdemokraterne.

Kl. 15:40

Charlotte Munch (DD):

Tak. Ordføreren fortæller, at han har haft stor glæde af selv at holde barsel. Men er det det samme som, at man så skal bestemme, om alle andre familier skal lave den fordeling?

Kl. 15:40

Anden næstformand (Jeppe Søe):

Ordføreren.

Kl. 15:40

Jens Joel (S):

Nej, det mener jeg ikke, for familier er jo ikke ens. Men det, jeg siger, er, at rent strukturelt mener jeg faktisk det er vigtigt, at fædrene også har rettigheder. Jeg tror, at mange fædre vil opleve, at det er en gevinst. Men det er jo sådan med barselsrettigheder, at det er en rettighed. Nu har både far og mor ret til en del af barslen. Det tror jeg er klogt, men om man udnytter den, er selvfølgelig op til familierne selv.

Jeg tror til gengæld, det vil have de konsekvenser, som vi også har set andre steder: at det betyder, at børnene ser mere til den forælder, der ikke har haft den primære del af barselen, altså at man får en mere ligelig fordeling. Jeg tror også, det vil betyde større ligestilling på arbejdsmarkedet, og på den baggrund synes jeg, det er en strukturel forandring, som er gavnlig. Men det handler jo ikke om at diktere, om man skal udnytte den eller ej.

Kl. 15:41

Anden næstformand (Jeppe Søe):

Spørgeren.

Kl. 15:41

Charlotte Munch (DD):

Så nævnte ordføreren også, at det, at far går på barsel, gør, at han har mere tid sammen med sit barn. Er det dermed det samme som at sige, at en far, der ikke tager barsel, ikke har tid nok med sit barn?

Kl. 15:41

Anden næstformand (Jeppe Søe):

Ordføreren.

Kl. 15:41

Jens Joel (S):

Nej, det tror jeg ikke man kan sige. Jeg tror, det er godt for både fædre og børn og i øvrigt familien, at begge forældre engagerer sig meget i det. Der er forskellige måder at indrette det på. Vi er også forskellige som mennesker. Det er i øvrigt heller ikke sådan med den barsel, man har i dag; det er jo ikke alle familier, som bruger hele barslen. Det er ikke alle, der udnytter hele barslen, og det står da en frit for, hvordan man indretter sit liv. Jeg synes, det er klogt at have et barselssystem, hvor både mor og far har rettigheder i forhold til at tage barsel.

Kl. 15:42

Anden næstformand (Jeppe Søe):

Hr. Mikkel Bjørn, Dansk Folkeparti.

Kl. 15:42

Mikkel Bjørn (DF):

Jamen jeg bliver bare lidt forundret over den her tale om rettigheder. Det er jo ikke rettigheder, når man siger, at der er øremærket barsel, hvor man i realiteten tvinger nogen til at tage barslen, for ellers er alternativet, at de mister den. Det er jo ikke rettigheder. Familierne kunne jo før indrette barslen, som de havde lyst. Så jeg forstår ikke den her tale om rettigheder. Det må jeg indrømme.

Kl. 15:42

Anden næstformand (Jeppe Søe):

Ordføreren.

Kl. 15:42

Jens Joel (S):

Det, man har ret til, er jo ret til at holde fri med sit barn og få barselsdagpenge. Der er også overenskomster, hvor man også har ret til løn. Derfor er det pr. definition en rettighed og ikke noget, man er tvunget til. Der er jo ingen mennesker i det her land, der bliver tvunget på barsel. Derfor er det en rettighed, og nu gælder den både for mor og far for en del af barslen, og så er der selvfølgelig også en stor del af barslen, som man kan fordele til den forælder, som det passer bedst i familiens kram at fordele den til.

Kl. 15:42

Anden næstformand (Jeppe Søe):

Spørgeren.

Kl. 15:42

Mikkel Bjørn (DF):

Det er jo tvang, hvis alternativet er, at man bliver udsat for en form for straf, i det her tilfælde den straf, at man mister barslen. Det er ligesom, at det ville være tvang, hvis jeg blev påtvunget barsel, og hvis jeg ikke tog den, var alternativet, at jeg fik en bøde på 100.000 kr. Det kan godt være, jeg ikke bliver smidt i fængsel, men det er da en form for straf. Det her er jo ikke en forøgelse af familiernes rettigheder. Familierne havde rettighed til at tilrettelægge barslen, som de ville før, men nu har man begrænset den rettighed ved at påtvinge mændene at tage en vis del af den.

Kl. 15:43

Anden næstformand (Jeppe Søe):

Ordføreren.

Kl. 15:43

Jens Joel (S):

Nej, man har barselsrettigheder, som betyder, at både mor og far har ret til en bestemt del barsel, og så har familien i øvrigt som kollektiv ret til yderligere uger på barsel. Og jeg kan betrygge hr. Mikkel Bjørn og andre med, at der ikke er nogen, der får bøder på 100.000 kr., hvis ikke de afholder deres barsel.

Kl. 15:43

Anden næstformand (Jeppe Søe):

Hr. Kristian Bøgsted, Danmarksdemokraterne.

Kl. 15:43

Kristian Bøgsted (DD):

Jeg fortsætter lidt med de der rettigheder, for det kan godt være, vi siger, at nu har far fået nogle flere rettigheder, men i samme åndedrag har vi jo faktisk frataget mor nogle rettigheder. Moren mister jo faktisk muligheden for noget her, familien mister muligheden for noget; vi fratager dem en rettighed til nogle uger. Altså, det er jo sådan, at der kan være mange årsager til, at en familie vælger at sige, at far skal tidligere tilbage på arbejde, eller at mor skal tidligere tilbage på arbejde. Der kan være mange årsager til det. Det kan godt være, at vi giver nogle rettigheder, men vi fratager dem også nogle rettigheder. Er ordføreren ikke enig i det?

Kl. 15:44

Anden næstformand (Jeppe Søe):

Ordføreren.

Kl. 15:44

Jens Joel (S):

Jeg mener ikke, at man fratager dem rettigheder, men det er jo rigtigt, at der vil være forskel på, hvordan man udnytter de rettigheder i familien. Og som hr. Kristian Bøgsted ganske rigtigt siger, vil der være familier, hvor man vil prioritere, at far kommer hurtigere tilbage på arbejde, eller at mor kommer hurtigere tilbage på arbejde, og der kan jo være forskellige grunde til, at man vælger at indrette sig sådan. En stor del af barslen er jo noget, man fordeler til den forælder, som man vælger, men der er også en del af barslen, og sådan har det i øvrigt altid været, som er forbeholdt den ene forælder.

Kl. 15:44

Anden næstformand (Jeppe Søe):

Spørgeren.

Kl. 15:44

Kristian Bøgsted (DD):

Så ordføreren vil godt bekræfte, at der potentielt er nogle familier her, der mister 9 ugers barsel.

Kl. 15:44

Anden næstformand (Jeppe Søe):

Ordføreren.

Kl. 15:44

Jens Joel (S):

Altså, der er jo familier i dag, som ikke afholder al deres barsel. Det var der også, før man lavede den her ændring. Så hvis det, ordføreren mener med at miste noget, er, at man ikke udnytter den fulde rettighed, man har, til barselsdagpenge, ja, så vil der sikkert være familier, hvor det er tilfældet.

Men det, vi har set i andre lande, som har øremærket noget barsel, er, at man faktisk i højere grad sikrer, at der bliver taget mere barsel fra både fars og mors side. Det tror jeg på lang sigt er godt, både for ligestillingen på arbejdsmarkedet, men jo vigtigst for de familier, forældre og børn, det handler om.

Kl. 15:45

Anden næstformand (Jeppe Søe):

Dermed tak til ordføreren. Næste ordfører på talerstolen er fru Eva Kjer Hansen fra Venstre.

Kl. 15:45

(Ordfører)

Eva Kjer Hansen (V):

Min gode kollega Christoffer Aagaard Melson er taget på barselsorlov, og det er jeg rigtig glad for, for det har jo så givet mig muligheden for, om end kun for en kort stund, at komme tilbage i Folketinget som stedfortræder for hr. Christoffer Aagaard Melson. Og jeg synes bare, at det er prisværdigt, at han vælger at tage barselsorlov og dermed bliver et rigtig godt forbillede for andre fædre i det danske samfund.

Vi har super meget brug for en bedre fordeling mellem mor og far, når det kommer til barselsorlov, og jeg er simpelt hen ikke tvivl om, at det, der rykker i forhold til at få en bedre ligestilling i Danmark, er en bedre fordeling af barselsorloven. Det er, at det bliver helt almindeligt på arbejdspladsen, at såvel mor som far kan være væk i en periode, fordi der har fundet en familieforøgelse sted. Sagen er jo, at med de tal, vi har kendt, har gennemsnittet været, at faren tog omkring 30 dages barselsorlov, mens moren tog omkring 300, og det siger sig selv, at sådan en forskel er uholdbar i et samfund som det danske, hvor vi gerne vil have, at der skal være de samme muligheder for kvinder som for mænd. Derfor er der grund til at være rigtig glade for, at vi har fået en bedre fordeling gennem den øremærkede barsel, og jeg hilser det velkommen, at vi allerede nu kan se nogle første undersøgelser, der viser, at det faktisk betyder, at faren nu tager mere barselsorlov. Det er jo lige præcis den virkning, vi gerne ville have af at øremærke barselsorloven, og som sagt hilser jeg det velkommen, at det tyder på, at vi lykkes med det.

Så skal jeg jo særlig adressere til forslagsstillerne bag det her beslutningsforslag, at efter Venstres mening er der god grund til at takke EU for hjælpen med at sikre en bedre ligestilling i Danmark. For historisk set er det faktisk på grund af EU-medlemskabet, at vi har fået indført bedre regler i Danmark omkring ligebehandling, omkring ligeløn og nu jo så i virkeligheden også omkring en bedre fordeling af barselsorloven. Jeg håber, at det vil være med til, at vi kan håndtere nogle af de store udfordringer, vi har, hvor vi jo stadig væk ser, at det halter med ligestillingen, når det kommer til kvinder på ledende poster, kvinder i bestyrelser, fordelingen af uddannelsespladser kønsmæssigt, at vi har et meget kønsopdelt arbejdsmarked og manglende ligeløn. Altså, listen over ligestillingsmæssige udfordringer er alenlang, og derfor hilser jeg det velkommen, at vi har fået et flertal, der synes, at nu er vi nødt til at have taget det tiltag, der hedder, at vi øremærker barselsorloven, sådan at der kommer en bedre fordeling mellem mor og far.

Med de ord skulle jeg gerne have tydeliggjort, at vi i Venstre afviser beslutningsforslaget.

Kl. 15:48

Anden næstformand (Jeppe Søe):

Fru Mette Thiesen, Dansk Folkeparti.

Kl. 15:48

Mette Thiesen (DF):

Jeg har skrevet så mange ting ned, at jeg ikke engang ved, om jeg kan nå at sige det. Jeg vil sige, at jeg tror, der er en god grund til, at Liberal Alliance buldrer frem, hvis det er Venstres form for liberalisme, at staten skal gå ind og tvinge, og ordføreren er så glad for, at EU dikterer, hvordan familierne skal leve, og jeg ved nærmest ikke, hvor jeg skal starte, og hvor jeg skal slutte. Ordføreren er jo nærmest fortaler for en eller anden form for stockholmssyndrom, hvor man bare er glad for, at EU blander sig i, hvordan Danmark skal lave lovgivning. Sådan er det åbenbart nu i Venstre, Danmarks Liberale Parti.

Mener ordføreren helt reelt set og helt ærligt, at det er specielt liberalt at mene, at EU og den danske stat skal diktere, hvordan familierne skal indrette deres privatliv og deres barsel?

Kl. 15:49

Anden næstformand (Jeppe Søe):

Ordføreren.

Kl. 15:49

Eva Kjer Hansen (V):

Der er tilsyneladende en række ting, som fru Mette Thiesen helt har misforstået. For det første tvinger vi ikke nogen til noget. Barselsorloven er nogle rettigheder, vi har givet forældre til at kunne være hos deres børn i den første tid, og det er for det andet heller ikke sådan, at EU dikterer os noget. Det er Danmark, der har valgt at deltage i det europæiske samarbejde. Vi vælger at indgå i et samarbejde, hvor vi får nogle fælles spilleregler, herunder bl.a. at vi skal sørge for, at der i Europa er ligebehandling, at der er ligeløn, og vi har også diskuteret reglerne om barselsorlov, fordi de har så stor en betydning for, hvordan ligestillingen af henholdsvis mænd og kvinder er. Og det synes jeg er superpositivt, og jeg er rigtig glad for, at Danmark på europæisk plan går ind og diskuterer, hvordan regelsættet skal være.

Jeg synes måske i virkeligheden, at det var ærgerligt, at vi ventede så længe med at få taget de her tiltag omkring en bedre fordeling af barselsordningen, fordi jeg længe har set, at det simpelt hen er et redskab, der er nødvendigt for at få mere ligestilling i Danmark.

Kl. 15:50

Anden næstformand (Jeppe Søe):

Fru Mette Thiesen.

Kl. 15:50

Mette Thiesen (DF):

Så formåede ordføreren også at lyde som en socialdemokrat, og det går supergodt. Men jeg forstår simpelt hen bare stadig væk ikke, hvordan man kan advokere for det. Altså, det, som ordføreren nu står og siger, er, at ordføreren og Folketinget skal diktere, hvordan familierne skal indrette deres barsel, for hvis man ikke vælger at gøre det, som politikerne har dikteret, altså de røde partier, og det, som Venstre nu tilsyneladende også gerne vil have, så frafalder der jo noget af barslen. Så det, jeg kan forstå på ordføreren, er, at det i ligestillingens navn og fordi EU er gode og alt det, som ordføreren står og advokerer for, simpelt hen er okay, at der er nogle børn, der kommer langt tidligere i institution, end de ellers normalt ville have gjort, fordi barslen bortfalder.

Kl. 15:51

Anden næstformand (Jeppe Søe):

Ordføreren.

Kl. 15:51

Eva Kjer Hansen (V):

Vi dikterer overhovedet ikke noget i Venstre, og det har vi heller ingen ønsker om. Men vi giver familierne nogle rettigheder, som de kan vælge at bruge eller lade være med at bruge. Hvis jeg sådan historisk set skulle ærgre mig over noget, er det måske, at vi ikke allerede dengang vi i Venstre sørgede for at indføre 1 års barselsorlov, også tænkte en bedre fordeling af den mellem mor og far ind.

Kl. 15:51

Anden næstformand (Jeppe Søe):

Fru Charlotte Munch, Danmarksdemokraterne.

Kl. 15:51

Charlotte Munch (DD):

Tak. Venstres sundhedsminister Sophie Løhde har tidligere udtalt, at Venstre er imod, at EU blander sig i danske barselsregler. Er det ændret?

Kl. 15:52

Anden næstformand (Jeppe Søe):

Ordføreren.

Kl. 15:52

Eva Kjer Hansen (V):

Jeg kender ikke til de udtalelser. Vi har jo i Venstre deltaget i forhandlingerne, og vi har implementeret reglerne, sådan som de så er gældende i dag, og det står vi jo fuldstændig ved at vi har.

Kl. 15:52

Anden næstformand (Jeppe Søe):

Spørgeren.

Kl. 15:52

Charlotte Munch (DD):

Så da Venstres minister Sophie Løhde udtalte, at Venstre ikke ønskede, at EU blandede sig i de danske barselsregler, var det altså bare noget, man mente dengang?

Kl. 15:52

Anden næstformand (Jeppe Søe):

Ordføreren.

Kl. 15:52

Eva Kjer Hansen (V):

Jeg aner ikke, hvad spørgeren sigter til, eller hvornår de udtalelser skulle være kommet. Jeg tror, de fleste partier har haft en diskussion omkring barselsorlovsreglerne, og hvor langt man skulle gå på EU-niveau i forhold til retningslinjer på området. Vi følger det, vi har aftalt i EU, og vi har jo her i Folketinget diskuteret, hvordan vi skulle implementere reglerne i Danmark, og det er jo så blevet til de regler, der gør sig gældende nu.

Kl. 15:53

Anden næstformand (Jeppe Søe):

Så er det hr. Mikkel Bjørn, Dansk Folkeparti.

Kl. 15:53

Mikkel Bjørn (DF):

Nu gentager Venstres ordfører talen om, at man ikke tvinger nogen, at der ikke er nogen form for tvang. Altså, hvis alternativet er, at man mister de uger, og at ens barn dermed ryger tidligere i institution, er det jo en form for tvang. Så er der da familier derude, der føler sig tvunget til at indrette sig på en bestemt måde, fordi Venstre og andre partier her i Folketinget har en bestemt anden idé om, hvordan familierne helst skulle indrette deres familieliv. Det er da en form for tvang.

Så jeg forstår ikke Venstres ordførers bemærkning om, at der ikke er nogen form for tvang. Hvis alternativet er, at man bliver ramt af konsekvenser, i forhold til hvordan man kan indrette sit familieliv, er der da tale om en form for tvang.

Kl. 15:53

Anden næstformand (Jeppe Søe):

Ordføreren.

Kl. 15:53

Eva Kjer Hansen (V):

Det lyder næsten, som om hr. Mikkel Bjørn synes, det er ærgerligt, hvis faren kommer til at tage mere orlov. Jeg synes, det er et stort plus. Jeg tror, det er godt for faren, jeg tror det er godt for moren, jeg tror det er godt for børnene, og jeg tror, det er godt for ligestillingen i det danske samfund. Jeg har jo tydeligt forklaret, at jeg og Venstre ser det som et væsentligt skridt mod mere ligestilling, at vi netop får en bedre fordeling af barselsorloven, og der undrer jeg mig såre over, at hr. Mikkel Bjørn er så stor modstander af, at vi faktisk får taget det her ligestillingsmæssige skridt, som jeg ser som noget meget positivt.

Kl. 15:54

Anden næstformand (Jeppe Søe):

Spørgeren.

Kl. 15:54

Mikkel Bjørn (DF):

Jamen jeg tror, det er absolut fremragende, at faren tager noget barsel i de familier, hvor det fungerer rigtig godt. Der vil være familier, hvor en anden konstruktion er mere hensigtsmæssig, og det er der, hvor jeg i modsætning til Venstres ordfører ikke har de der ideologiske briller på, med hensyn til hvordan jeg som politiker gerne så at danskerne og familierne derude indrettet deres tilværelse. Der er jeg overraskende nok, selv om jeg normalt ikke betegner mig som liberal, åbenbart mere liberal end ordføreren for Venstre, Danmarks Liberale Parti, der insisterer på, at staten skal beslutte, hvordan familierne indretter deres familieliv.

Kl. 15:54

Anden næstformand (Jeppe Søe):

Ordføreren.

Kl. 15:54

Eva Kjer Hansen (V):

Jeg har overhovedet ikke noget behov for at blande mig i, hvordan familierne indretter deres familieliv. Det er helt op til dem at vurdere, hvad der passer bedst i familien. Men jeg synes, at vi har et ansvar for at se på, hvordan vi indretter de tilbud og rettigheder, vi giver til danskerne, og hvordan de spiller ind i samfundsudviklingen generelt set. Sagen er, at vi jo allerede nu kan se nogle positive effekter af de nye barselsorlovsregler, idet der er undersøgelser, der viser, at fædrene nu tilsyneladende tager langt mere barsel, og det er jo et rigtig godt udkomme af de nye regler.

Kl. 15:55

Anden næstformand (Jeppe Søe):

Hr. Kristian Bøgsted, Danmarksdemokraterne.

Kl. 15:55

Kristian Bøgsted (DD):

Tak. Når man hører ordføreren her, giver det jo lige pludselig mening, hvorfor Venstre stemte for at afskaffe store bededag.Jeg hører ordføreren sige, at ordføreren ikke vil blande sig i, hvordan familier indretter sig. Så det vil sige, at hvis vi kommer og fremsætter et forslag lige om lidt, hvor vi siger, at der er et x antal ugers barsel til familien, så accepterer ordføreren, at familien fuldstændig selv styrer, hvem der holder hvor meget barsel og hvornår, så længe de gør det på lige fod.

Kl. 15:56

Anden næstformand (Jeppe Søe):

Ordføreren.

Kl. 15:56

Eva Kjer Hansen (V):

Så tror jeg simpelt hen ikke, spørgeren har hørt min argumentation, hvor jeg jo netop siger, at af hensyn til at få bedre ligestilling i det danske samfund, har vi syntes, at det var rigtigt at gå ind at ændre på reglerne omkring barselsorlov i forhold til at øremærke det, sådan at der bliver en bedre fordeling mellem mor og far.

Kl. 15:56

Anden næstformand (Jeppe Søe):

Spørgeren.

Kl. 15:56

Kristian Bøgsted (DD):

Jeg hører så udmærket, hvad ordføreren siger, og hvad der bliver nævnt her, men igen må jeg bare sige, at jeg faktisk ikke mener, der er ret meget ligestilling i, at man går ind og blander sig på den måde her. Hvis mor og far er enige om på lige fod, at det er sådan her, de vil have det, er det da også ligestilling i den familie, og så kan det være, at der er en anden familie, der vælger noget andet. Altså, går ordføreren ikke ind for ligestilling familiemæssigt på den måde?

Kl. 15:56

Anden næstformand (Jeppe Søe):

Ordføreren.

Kl. 15:56

Eva Kjer Hansen (V):

Vi har nogle kæmpemæssige ligestillingsmæssige udfordringer i det danske samfund, som spørgeren jo negligerer ved at have den meget afsondrede tilgang til, hvad spørgeren mener med ligestilling. Sagen er, at vi har nogle voldsomme udfordringer i forhold til at give samme muligheder for begge køn, og der er jeg ikke i tvivl om, at en bedre fordeling af barselsorloven vil gøre en forskel på arbejdsmarkedet, i forhold til at man jo vænner sig til, at mor eller far er væk i en periode. I øvrigt viser det sig også, at det giver en bedre fordeling af de huslige pligter, og at der er rigtig mange gode og positive effekter af et sådant regelsæt.

Kl. 15:57

Anden næstformand (Jeppe Søe):

Fru Kirsten Normann Andersen, Socialistisk Folkeparti.

Kl. 15:57

Kirsten Normann Andersen (SF):

Tak for det. Jeg får simpelt hen bare lyst til at sige tusind tak for en virkelig, virkelig flot tale og også for en rigtig god argumentation. Jeg deler nemlig synspunktet, at det her vitterlig handler om ligestilling, og at det netop allerede kan ses, at der er rigtig mange fædre i det her land, som endelig, med lovgivningen i hånden, kan gøre krav på den barselsorlov, som de har ønsket sig rigtig længe, men som de har haft svært ved at få, fordi der har været en norm for, at den orlov kunne mor tage.

Så tak for den fine argumentation og også for at fremhæve, at loven faktisk også virker, som den skal.

Kl. 15:58

Anden næstformand (Jeppe Søe):

Ordføreren.

Kl. 15:58

Eva Kjer Hansen (V):

Tak for den rosende omtale, jo lidt fra uvant kant. Derfor gør den et ekstra stort og dejligt indtryk. Så skal jeg måske også tilføje, at jeg jo helst havde været det foruden, at det var nødvendigt. Det har jeg, kan jeg sige til de tidligere spørgere, jo også tidligere plæderet for, men er nået til den erkendelse, at hvis vi skal se på den strukturelle udfordring, vi har helt generelt samfundsmæssigt i Danmark med manglende brug af de mange talenter og de mange kompetencer, der er hos den kvindelige del af befolkningen, er vi simpelt hen nødt til at tage nogle tiltag, der sikrer en mere ligelig position, også på arbejdsmarkedet.

Kl. 15:58

Anden næstformand (Jeppe Søe):

Fru Sólbjørg Jakobsen, Liberal Alliance.

Kl. 15:59

Sólbjørg Jakobsen (LA):

Tak for ordet. Jeg er utrolig chokeret over at høre, hvordan Venstre fuldstændig har rykket sig fra det standpunkt, jeg engang kendte dem som nogle der havde. Der bliver sagt af ordføreren, at hun ikke vil blande sig i, hvordan familien indretter sit familieliv eller barslen, og så bliver der sagt, at øremærket barsel hjælper på, hvordan strukturer former sig, hvordan arbejdsmarkedet former sig, hvordan huslige pligter former sig.

Hvad mener ordføreren, at barslen er skabt til? Er den skabt til en familie, der får et barn og skal finde ud af, hvordan det barn bliver passet? Eller er den skabt til at fordele huslige pligter og vilkår på arbejdsmarkedet?

Kl. 15:59

Formanden (Søren Gade):

Ordføreren.

Kl. 15:59

Eva Kjer Hansen (V):

Den 1-årige barselsorlov er til for at tilgodese de danske familier, og jeg synes, at det er et rigtig godt tilbud, vi giver i det danske samfund, om at kunne være tæt på sit barn i den første tid. Samtidig synes jeg, vi er nødt til at kigge ind i, hvordan vores samfund i øvrigt fungerer, og hvad vi har af udfordringer. Der er stadig væk en meget stor forskel på mænd og kvinder i det danske samfund, og jeg er faktisk ikke i tvivl om, at barselsorloven er et af de vigtigste redskaber i forhold til at sikre en ligestilling på arbejdsmarkedet.

Det, vi jo går ind og regulerer på fra politisk hold, er det tilbud, vi giver til de danske familier; det er de vilkår, der er. Hvordan familierne så vælger at gøre brug af de muligheder og de rettigheder, de har i det danske samfund, overlader vi trygt til familierne.

Kl. 16:00

Formanden (Søren Gade):

Fru Sólbjørg Jakobsen.

Kl. 16:00

Sólbjørg Jakobsen (LA):

De danske familier er, medmindre de er meget velstillede, forpligtet til at betale en meget stor udgift hver måned, der hedder skat, hvilket gør, at få af dem har råd til at gøre andet end at bruge den barselsorlov, der bliver stillet til rådighed.

Jeg er fuldstændig enig med ordføreren i, at der stadig er meget stor forskel på mænd og kvinder, og det tror jeg også der bliver ved med at være. Hvad mener ordføreren med ordet ligestilling?

Kl. 16:01

Formanden (Søren Gade):

Ordføreren.

Kl. 16:01

Eva Kjer Hansen (V):

Jeg mener, at der skal være lige muligheder for kvinder og mænd i det danske samfund med hensyn til at bestride ledende poster, komme i bestyrelser, få det samme i løn for det samme arbejde og vælge uddannelse, efter hvad man nu er mest interesseret i. Og jeg ville hilse det rigtig meget velkommen, hvis også hele den borgerlig-liberale del af den politiske verden ville tage de ligestillingsmæssige udfordringer, vi rent faktisk står med i det danske samfund, mere alvorligt.

Det afgørende her er jo, at der er talenter, at der er kompetencer, vi simpelt hen ikke får i spil, fordi vi stadig væk mangler en hel del i forhold til ligestilling.

Kl. 16:01

Formanden (Søren Gade):

Der er ikke flere korte bemærkninger. Vi siger tak til fru Eva Kjer Hansen fra Venstre. Jeg byder nu velkommen til fru Astrid Carøe fra Socialistisk Folkeparti.

Kl. 16:02

(Ordfører)

Astrid Carøe (SF):

Tak for det. Jeg er utrolig stolt af den aftale, vi lavede med den tidligere regering om også nu at få øremærket barsel til fædre efter at have haft øremærket barsel til mødre i utrolig mange år. Jeg var ærgerlig over, at det var et direktiv fra EU, der skulle afgøre det. Vi har i SF længe gerne ville have øremærket barsel til begge forældre, men ikke desto mindre var det EU, der endnu en gang på ligestillingsområdet kom og reddede os. Jeg synes, det er ærgerligt, at det skal være sådan hver gang, men ikke desto mindre havde det her et godt udfald.

Det er godt med øremærket barsel til faren, fordi det sikrer fædres rettigheder. Derfor kan der også nogle gange undre mig, at de borgerlige er så meget imod det her, når man på så mange områder har øje for, hvad mænd ikke har ret til, som kvinder ret til. I den her aftale fik vi jo faktisk ligestillet fædre med mødre. Derudover er det også godt for børnene og for familierne, at faren også har mulighed for at være hjemme, at man har mulighed for at komme og sige til sin arbejdsgiver: De her uger skal jeg tage hjemme hos mit barn. Og det er særlig godt, fordi utallige undersøgelser viser, at de danske mænd rigtig gerne vil tage den her barsel, som de nu har fået en ret til, men som det var svært for dem at få lov til at tage tidligere. Det får vi forhåbentlig ændret på nu.

Når det så er sagt, vil vi i SF generelt gerne have mere barselsorlov til familierne. Der er vist ikke nogen tvivl om, at SF har haft meget fokus på det her med at få ro på – ro på for børnene, ro på i familierne og ro på i hverdagen – og det mener vi stadig væk. Derfor tror jeg også, det vil være rigtig smart at kigge på at få udvidet barslen. Det sagde vi i øvrigt også i forhandlingerne, men da vi ikke havde 2,6 mia. kr. til at fordele nye barselsuger med, var det ikke noget, der kunne lade sig gøre i den forbindelse. Vi arbejder på at få udvidet barslen, hvor vi kan. Vi har her tidligere på ugen fået igennem i finansloven, at man får 26 uger ekstra, hvis man får tvillinger – det er jeg utrolig stolt over – og på den måde arbejder vi alle de steder, vi kan, for at sikre mere barsel til familierne.

Ideelt set så vi gerne en fordeling, der hed 20-20-20, altså 20 uger til moren, 20 uger til faren og 20 uger til deling. Det er der lidt lang vej henimod, og derfor tager vi et skridt ad gangen. Yderligere 9 uger ville jo være et fint skridt at starte med, men det koster bare 2,6 mia. kr. Hvis man havde fundet de penge et andet sted end på ulandsbistanden, kunne vi måske have snakket om det, men jeg synes faktisk, det er helt absurd, at man foreslår at spare penge på ulandsbistanden i en tid, hvor der er klimakrise og tørke på Afrikas Horn, hvor der stadig væk er piger og kvinder, der lever i kummerlige forhold rundtomkring i verden, og hvor der er flygtninge, der flygter både fra klimaforandringerne, men også fra krige rundtomkring i verden. Alle de steder er der brug for Danmarks hjælp. Jeg er faktisk enormt stolt af, at vi bruger så meget af vores ulandsbistand på kvinder og piger rundtom i verden, så de får flere rettigheder, end de har i dag, og det skal vi selvfølgelig ikke skære ned på for at sikre mere barsel til de danske familier. Vi kan godt gøre begge dele – det er jeg helt overbevist om.

Med de ord vil jeg sige, at vi i SF er imod det her beslutningsforslag, selv om vi på sigt gerne vil udvide barslen endnu mere og give familierne mere ro på. Og så skulle jeg hilse fra Radikale Venstre, som ikke kunne være her, og sige, at de heller ikke støtter forslaget.

Kl. 16:05

Formanden (Søren Gade):

Tak for det, og der er et par korte bemærkninger. Først er det fra fru Charlotte Munch, Danmarksdemokraterne.

Kl. 16:05

Charlotte Munch (DD):

Tak. SF ønsker mere barsel, siger ordføreren, men vil ordføreren bekræfte, at vi risikerer, at nogle familier mister 9 ugers barsel ved den her øremærkede barsel?

Kl. 16:06

Formanden (Søren Gade):

Ordføreren.

Kl. 16:06

Astrid Carøe (SF):

Det er jo sådan, at nej, når man ikke gør brug af sin barsel, bliver den ikke brugt. Det er rigtigt. Sådan var det også før den her aftale, og det er det også nu. Hvis man ikke bruger al den barsel, man har ret til, bliver den ikke brugt.

Kl. 16:06

Formanden (Søren Gade):

Fru Charlotte Munch.

Kl. 16:06

Charlotte Munch (DD):

Men vi er vel enige om, at hvis det var sådan, at vi ikke havde en øremærket barsel og mor og far frit kunne vælge, ville man ikke miste 9 ugers barsel?

Kl. 16:06

Formanden (Søren Gade):

Ordføreren.

Kl. 16:06

Astrid Carøe (SF):

Altså, der var også masser af familier, der ikke brugte alle deres barselsuger, før vi lavede den her aftale, af alle mulige årsager, og det tror jeg desværre stadig væk der vil være. Jeg håber jo, at familierne vil bruge dem i endnu højere grad, og vi kan se, at der er mænd, der i dag tager barslen, og som ikke ville have taget den før, fordi de nu har en ret til den, og det synes jeg er rigtig positivt. Jeg synes, vi skal holde øje med det her, for er det jo selvfølgelig vigtigt for os i SF, at børnene ikke kommer meget, meget tidligere i institution. Men det er bare for at sige, at der altså også før var uger, man ikke brugte, og det vil der nok desværre være fremadrettet også.

Kl. 16:07

Formanden (Søren Gade):

Fru Mette Thiesen, Dansk Folkeparti.

Kl. 16:07

Mette Thiesen (DF):

Tusind tak. Den her argumentation er jo meget forventelig fra et socialistisk parti, og det var også derfor, at det kom så meget bag på mig, at det var den samme argumentation, man før kunne høre fra et såkaldt borgerligt parti, fra Venstre. Men lad nu det ligge.

Jeg kan sådan set bare ikke forstå, at ordføreren reelt set mener, at det er det danske Folketing, der skal diktere helt ud i børnesengen, hvordan barslen skal fordeles i de danske familier. Nu nævner ordføreren det her med 60 ugers barsel, og lad os da give forøget barsel. Vi kommer meget gerne til forhandlinger om forøget barsel generelt, men de uger skal jo være til familierne, så de selv kan indrette sig, som de vil. Ordføreren nævner også det her med, at så er der flere mænd, der vil tage barsel. Ja, det er da klart, for ellers mister familien jo nogle barselsuger; så bliver man da tvunget til det.

Jeg tror bare helt generelt set ikke på, at det danske Folketing ting skal diktere, hvordan folk fordeler deres barselsorlov. Lad os da bare generelt lade familierne selv fordele det hele. Men hvad mener ordføreren selv?

Kl. 16:08

Formanden (Søren Gade):

Ordføreren.

Kl. 16:08

Astrid Carøe (SF):

Det er da spændende nye toner fra DF, synes jeg, for tidligere har man ment, der kun skulle være øremærkede uger til mor og ikke til far. Men jeg synes faktisk, det er meget mere reelt, hvis man siger, at man vil give det helt frit. Det vil vi ikke i SF, og det er, fordi vi sådan set synes, det er godt, at begge forældre har en ret til at holde barsel.

Når man snakker med de unge mænd derude, der er på vej på barsel eller lige har taget barsel, så siger de også, at det her i markant højere grad end tidligere validerer, at de har ret til det her, at det er deres ret. Det er deres ret til at være sammen med deres børn i det første leveår på samme måde, som kvinder har haft det de sidste 20 år, for de har haft øremærket barsel. Det synes jeg er et stort skridt både for ligestillingen, men også for fædres rettigheder og for børnenes ret til også at være sammen med deres far.

Jeg vil ikke blande mig i, hvordan man fordeler barslen, eller hvordan man i øvrigt tager barsel. Der er også mange frie muligheder for, at man kan tage den sammen, at man kan tage den hver for sig, at man kan sprede den ud over længere tid, f.eks. tage barsel 2 dage om ugen, eller hvad ved jeg. Men at man har den her ret til 11 uger hver, synes jeg er rigtig fornuftigt.

Kl. 16:09

Formanden (Søren Gade):

Fru Mette Thiesen.

Kl. 16:09

Mette Thiesen (DF):

Det, som ordføreren siger, er fuldstændig korrekt, altså at vi helt grundlæggende mener, at mor er den primære omsorgsperson. Og det er klart, at der i starten er nogle helt fysiologiske ting og naturlige ting, der gør, at mor selvfølgelig skal gå hjemme. Og det her med, at man fra Folketingets side nu går ind og dikterer, at mor faktisk ikke kan gå hjemme med barnet i de her uger, altså at det skal være far, for ellers mister man de uger, og så skal barnet tidligere i institution. Det er bare en enormt familiefjendsk politik, og den kan vi som borgerligt parti ikke støtte op om.

Kl. 16:10

Formanden (Søren Gade):

Ordføreren.

Kl. 16:10

Astrid Carøe (SF):

Jeg forstår simpelt hen ikke, at man synes, det er familiefjendsk politik, når man kan se i alle undersøgelser, at mændene gerne vil det her. Det er megagodt for familiernes dynamikker, det er megapositivt for børnene at have mere tid sammen med deres far i starten.

Må jeg så ikke sige, at ordføreren har fuldstændig ret i, at der er nogle fysiologiske ting, der gør sig gældende, og derfor har vi jo heller ikke besluttet, hvornår de her uger skal tages af far. Nu har jeg ikke selv børn endnu, men jeg er lige nu i en alder, hvor alle får børn, og der kan jeg da også se, at far typisk tager ugerne til sidst, fordi det går bedre op med amning og sådan noget, men det skal vi selvfølgelig ikke blande os i.

Kl. 16:10

Formanden (Søren Gade):

Hr. Mikkel Bjørn, Dansk Folkeparti.

Kl. 16:10

Mikkel Bjørn (DF):

Jamen så skal jeg forklare SF's ordfører, hvorfor det her er familiefjendsk politik. For jeg er lidt nysgerrig på, hvad det egentlig er for et hensyn, der vægter højest for SF. Er det hensynet til børnene, som jo er årsagen til, at vi har en barselsorlov, til at begynde med, eller er det hensynet til, hvordan familierne indretter deres barsel? Altså, hvad er egentlig vigtigst for SF som parti: Er det hensynet til børnene og det, at børnene tilbringer mest mulig tid sammen med deres forældre, eller er det, at vi helst ser, at familierne indretter barslen efter vores politiske standarder?

Kl. 16:11

Formanden (Søren Gade):

Ordføreren.

Kl. 16:11

Astrid Carøe (SF):

Jeg forstår simpelt hen ikke, at det så ikke var familiefjendsk politik før, hvor man kun havde øremærkede uger til mor. Altså, hvordan kan det så være, at det ikke var familiefjendsk?

I forhold til spørgsmålet, som jeg kan se at ordføreren er meget sur over at jeg ikke lige svarede på det første sekund, mener jeg selvfølgelig at barslen er til for børnene – selvfølgelig, men til begge forældre til børnene, så børnene har ret til at være sammen med begge deres forældre i det første leveår. Det er megagodt for familierne og for børnene og for fædrene og mødrene.

Kl. 16:11

Formanden (Søren Gade):

Hr. Mikkel Bjørn.

Kl. 16:11

Mikkel Bjørn (DF):

Jamen jeg er da glad for at høre, at hensynet til børnene vægter højest for SF. Derfor kunne jeg godt tænke mig at høre SF's ordfører bekræfte, at der er forskning, der dokumenterer, at konsekvensen af den her øremærkede barsel er, at der er flere børn, der vil blive sendt tidligere i institution. I det lys: Hvor er det hensyn til børnene, som SF angiveligt vægter højest, egentlig henne i den ligning?

Kl. 16:12

Formanden (Søren Gade):

Ordføreren.

Kl. 16:12

Astrid Carøe (SF):

Vi må se på forskellig forskning, tror jeg. For i Norge er det jo f.eks. gået virkelig godt. Man har fået øremærket barsel til far, og fædrene tager det og er rigtig glade for at have fået den rettighed.

Jeg er forundret over, at man kan være så passioneret omkring ikke at ville give mænd en rettighed, når man andre steder er så passioneret omkring, at kvinder har nogle rettigheder, som mænd ikke har. Her har vi givet mænd en rettighed, som kvinder har haft i årevis, og så er man megavred over det. Hvor var Dansk Folkeparti, da det kun var kvinderne, der havde øremærket barsel? Så skulle man jo også have fjernet det dengang.

Kl. 16:12

Formanden (Søren Gade):

Hr. Kristian Bøgsted, Danmarksdemokraterne.

Kl. 16:12

Kristian Bøgsted (DD):

Tak. Nu har vi jo fremsat det forslag her med fuld finansiering bag, men jeg kan høre på ordføreren, at det faktisk er finansieringen, der er problemet her. Ordføreren vil gerne have mere barsel, men det er, fordi vi har fundet finansiering på ulandsbistanden, at det er et problem. Så jeg skal bare høre ordføreren: Hvis vi finder finansiering på et område, der passer ind i SF's politik, er SF så klar til at stemme for det forslag her?

Kl. 16:13

Formanden (Søren Gade):

Ordføreren.

Kl. 16:13

Astrid Carøe (SF):

Altså, der er tale om 2,6 mia. kr. Jeg tror simpelt hen ikke på, at man kan gøre det sådan her. Det er også derfor, vi siger, at når vi går til finanslovsforhandlinger, vil vi gerne tage øget barsel med.

Det har vi lige gjort i vores aftale, i øvrigt med ordførerens parti, om finansloven, hvor vi har sikret 26 uger ekstra til familier, der får tvillinger. Det synes jeg er megapositivt, og jeg tror også, det er der, man skal gøre det.

Men altså, hvis ordføreren kan komme med fuldt finansierede 2,5 mia. kr., kigger vi da gerne på det – men de skal ikke tages fra ulandsbistanden.

Kl. 16:13

Formanden (Søren Gade):

Hr. Kristian Bøgsted.

Kl. 16:13

Kristian Bøgsted (DD):

Jeg vil da bare sige tak for, at ordføreren vil stemme for forslaget, hvis vi finder en finansiering, som ordføreren kan stå inde for, for så er der da lidt flere, der stemmer for.

Kl. 16:14

Formanden (Søren Gade):

Ordføreren.

Kl. 16:14

Astrid Carøe (SF):

Ja, altså, jeg kan bare gentage, at jeg gerne vil se den finansiering på 2,5 mia. kr. Det er ved gud virkelig, virkelig mange penge; når vi tænker på den finanslov, vi lige har brugt uger på at forhandle igennem, og hvad der var af råderum der, er 2,6 mia. kr. virkelig mange penge.

Men lad os da se på det, hvis ordføreren har en god idé. Det kunne være nogle højere skatter til de rigeste eller et eller andet.

Kl. 16:14

Formanden (Søren Gade):

Tak for det. Jeg skal bare lige komme med en lille påmindelse om, at vi ikke påberåber os højere magter. (Astrid Carøe (SF): Tak til formanden for at minde mig om det – undskyld). Så siger vi tak til ordføreren, fru Astrid Carøe fra Socialistisk Folkeparti, og jeg byder nu velkommen til fru Sólbjørg Jakobsen fra Liberal Alliance.

Kl. 16:14

(Ordfører)

Sólbjørg Jakobsen (LA):

Tak for ordet. Indledningsvis vil jeg gerne takke forslagsstillerne for beslutningsforslaget og for at rejse den her debat i salen. At modarbejde EU's og statslig indblanding i, hvordan familier indretter deres familieliv, står mit og Liberal Alliances hjerte meget nær. Vi deler forslagsstillernes bemærkninger om, at det altså skal ligge hos den enkelte familie.

Jeg har flere gange lagt mig fladt ned og indrømmet, at jeg ærgrer mig over ikke at have haft det her fokus før. Før EU kom med deres direktiv, var der nemlig langt mere øremærket barsel til kvinder. Det var moren, som skulle have den større del af barslen. Derfor ønsker vi i Liberal Alliance ikke at vende tilbage til tidligere lovgivning, selv om EU barmhjertigt nok måtte tillade det. Vi ønsker at sætte barslen et hundrede procent fri og lade den følge mennesket, som denne lovgivning bør omhandle: barnet.

Det kan være, at mor tjener dobbelt så meget som far, og at det derfor giver bedst mening for deres husholdning, at far tager mest barsel. Det kan være, at man gerne vil være på barsel samtidig med sin veninde. Det kan være, at mor og far vil være på barsel samtidig i længere tid, fordi det passer bedst ind i deres liv. Fred være med det. Det skal vi politikere og EU ikke blande os i; fordeling af barsel er et anliggende for familien.

I dette land er vi nogle gange for optaget, ja, nærmest uforskammet optaget af at kontrollere og blande os i ethvert aspekt af befolkningens liv. Det er ikke fra Christiansborg, at menneskers liv skal indrettes fra vugge til grav. Fra vores børn bliver født og skal gå deres første nysgerrige skridt, er der politikere, der vil forcere deres holdninger til opdragelse helt ind i familiens hjem.

Spørger du til gengæld mig, hvordan jeg forholder mig til det her, så har jeg ingen holdning. Det rager ikke mig, hvad andre mennesker gør i deres intimsfære. Det gør mig faktisk ukomfortabel bare at tænke på, at jeg skulle blande mig i, hvordan et forældrepar fordeler deres barsel, for det er enormt intimt og privat, hvordan man opdrager sine børn, så længe man behandler dem ordentligt.

Hvilken mor eller far man gerne vil være, og hvordan et forældrepar vil løse opgaven sammen, skal hverken staten eller EU blande sig i. Derfor er det Liberal Alliances holdning, at vi bør udfordre EU på det her område. Vi bør fjerne al barselsøremærkning. Vi skal ikke gå tilbage til, hvad vi havde, ikke beholde det, vi har nu, men sætte det et hundrede procent fri og holde fokus på barnet og respektere familierne. Tak for ordet.

Kl. 16:17

Formanden (Søren Gade):

Tak for det. Der er en enkelt kort bemærkning, og det er fra fru Charlotte Munch fra Danmarksdemokraterne.

Kl. 16:17

Charlotte Munch (DD):

Tak. Jeg kan kun kvittere for en rigtig fin ordførertale og så selvfølgelig fortælle, at Danmarksdemokraterne er meget enige i at sætte barslen så fri, som det overhovedet er muligt. Så tak.

Kl. 16:18

Formanden (Søren Gade):

Ordføreren.

Kl. 16:18

Sólbjørg Jakobsen (LA):

Tak for det.

Kl. 16:18

Formanden (Søren Gade):

Tak for det, og der er ikke flere korte bemærkninger. Vi siger tak til fru Sólbjørg Jakobsen fra Liberal Alliance, og jeg byder nu velkommen til fru Helle Bonnesen fra Det Konservative Folkeparti.

Kl. 16:18

(Ordfører)

Helle Bonnesen (KF):

Barsel fylder meget, både for de personer, som har brug for det, og så også her i debatten i salen, og det har den nu gjort i nogle år. Trillingebarsel støtter vi alle sammen – nem sag. Tvillingebarsel støtter vi alle sammen – nem sag. EU-øremærket forældreorlov er sådan lidt mere kompliceret og medførte en del debat.

Tilbage i 2021 var Konservative imod den øremærkede forældreorlov, som reelt var en EU-implementering, og nu må vi jo så leve med de nye betingelser, eller familierne må, nemlig at barslen er øremærket med mindst 9 ugers barsel til henholdsvis mor og far. Vi var ikke begejstrede, og det er vi heller ikke nu. For med øremærket barsel risikerer vi, at flere børn kommer i daginstitution tidligere, end familierne måske ønsker det, idet forældrene ikke frit eller i hvert fald med reduceret mulighed kan disponere over barslen, og vi ønsker ikke, at børnene skal betale prisen i spørgsmålet om, hvorvidt vi skal pålægge familierne krav om lige fordeling af barslen.

Rent faktisk har Konservative tidligere prøvet at imødekomme problematikken med et forslag om indførsel af en ret til 9 ugers tilskud til hjemmepasning. Forslaget skulle så opveje, at den øremærkede barsel bortfalder, hvis den ene forælder ikke kan afholde de pålagte 9 uger. I praksis betød det forslag, at den ene forælder ville kunne få et beløb svarende til udgifterne for at få passet et barn i institution som erstatning for den barsel, der bortfalder, hvis den ene forælder ikke ønsker at tage de 9 ugers øremærkede barsel. Vi synes ikke, at familierne skal sættes i et dilemma om, hvorvidt regningerne derhjemme skal afgøre, om man skal gå på barsel eller ej. Forslaget om at indføre ret til fuld tilskud til hjemmepasning i 9 uger blev dengang skønnet til at koste 60 mio. kr. årligt, men allerede i den indledende behandling af det forslag, blev vi afvist af indtil flere, og forslaget kom faktisk ikke til afstemning.

Nu har vi så en ny sag, et nyt forslag, nemlig det her forslag om at tildele familierne 9 ugers ekstra barsel, og det er grundlæggende et meget, meget sympatisk forslag. Når vi alligevel nok ikke ender med at støtte det, skyldes det økonomien i det. For finansieringen anslås til at skulle være 2,6 mia. kr. om året, og det er mange penge, og når det så samtidig ønskes finansieret gennem besparelser på udviklingsbistanden, er det ikke en finansieringskilde, vi kan støtte op om. Jeg vil også godt understrege, at hvis man kunne finde en anden finansiering, mener vi måske, at prisen for at lappe på EU-lovgivning, som det her jo egentlig er, kan gå hen at blive for høj og måske danne præcedens, og derfor støtter Konservative ikke forslaget.

Kl. 16:21

Formanden (Søren Gade):

Tak for det. Der er en enkelt kort bemærkning, og det er fra fru Charlotte Munch, Danmarksdemokraterne.

Kl. 16:21

Charlotte Munch (DD):

Tak. Tak til ordføreren, og tak til Det Konservative Folkeparti for at tilkendegive, at vi er enige om, at retten til selv at bestemme over sin barsel skal ligge hos familierne selv.

Kl. 16:21

Formanden (Søren Gade):

Ordføreren.

Kl. 16:21

Helle Bonnesen (KF):

Selv tak. Vi ville ønske, vi kunne skrue tiden tilbage til det EU-direktiv. Det er ærgerligt, at vi er der, hvor vi er i dag.

Kl. 16:21

Formanden (Søren Gade):

Tak for det. Der er ikke flere korte bemærkninger. Vi siger tak til fru Helle Bonnesen fra Det Konservative Folkeparti. Jeg byder nu velkommen til fru Victoria Velasquez fra Enhedslisten.

Kl. 16:22

(Ordfører)

Victoria Velasquez (EL):

Jeg må sige, at jeg synes, at det er fantastisk at skulle diskutere, hvordan vi kan styrke og udvide rettighederne på arbejdsmarkedet. Det her beslutningsforslag handler bl.a. om at tildele familierne 9 ugers ekstra barsel. Vi er i en tid, hvor vi ser, at partierne næsten er ved at falde over hinanden med at indskrænke den økonomiske tryghed for lønmodtagerne. Så vil man afskaffe seniorpensionen; så vil nogle andre afskaffe Arnepensionen; så vil nogle afskaffe efterlønnen; så vil nogle have, at dagpengeperioden forkortes; nogle vil have, at nogle bliver skåret i deres dagpenge; der bliver nuppet en fridag, ved at man tager store bededag; og pensionsalderen skal bare blive ved og ved med at stige. Der må jeg indrømme, at jeg synes, det er positivt at have en debat, der faktisk handler om det modsatte. Sammen med stillerne af det her beslutningsforslag og øvrige oppositionspartier har vi haft et andet forslag fremsat her i salen, som vi er blevet enige om at trække, der handler om at styrke barselsrettighederne, og som nu med finansloven ser ud til at blive til virkelighed. Så noget godt kan der også komme ud af den finanslov. Lad os få flere af den slags beslutninger.

Det er selvfølgelig åbenlyst, at vi i Enhedslisten mener, at det er hovedløst at tage fra udviklingsbistanden i en tid, hvor der er massivt brug for den. Og som et af de rigeste lande, der har udbyttet andre lande, har vi selvfølgelig et ansvar, og derfor kan vi ikke bakke op om finansieringen. Det tror jeg ikke er breaking news for nogen. Men forslaget om at udvide barslen støtter vi. Så hvis forslagsstillerne i udvalgsbehandlingen vil være friske på at se på en anden finansiering, hvor vi ikke tager fra verdens fattigste, så vil vi være meget positive over for at se på det. Der er i hvert fald brug for, at vi får skabt nogle bedre rammer for børnefamiliers arbejdsliv.

Så bliver jeg da også sådan lidt nostalgisk. Jeg kommer til at tænke tilbage på, dengang jeg var lokal ungdomsformand for HK, hvor vi lavede en kampagne for øremærket barsel for far. Det er så blevet endnu bedre med det lovforslag, som vi vedtog tidligere, fordi det nu også er for medforældre, sådan at vi også sikrer bedre barselsrettigheder for regnbuefamilier. Det er jo et kæmpe skridt på vej mod ligestilling; det øger kvinders adgang til arbejdsmarkedet, og samtidig styrker det mænds og medforældres andel i familielivet. Men vi slet ikke færdige. Der er langt endnu, og der håber jeg måske, at der kan landes nogle kompromisforslag i udvalgsarbejdet. Nu må vi se. Tak for ordet.

Kl. 16:24

Formanden (Søren Gade):

Tak for det. Der er foreløbig to korte bemærkninger, og jeg giver først ordet til fru Charlotte Munch, Danmarksdemokraterne.

Kl. 16:24

Charlotte Munch (DD):

Tak, og tak til ordføreren for at tilkendegive støtten til forslaget, dog ikke den økonomiske del. Men det glæder mig alligevel, for nu ser det ud, som om Enhedslisten, SF og faktisk også lidt Konservative er med på det, hvis vi bare finder en anden finansiering. Så vi ser nu snart en hel opposition, der er klar til at støtte det her forslag, og det er meget glædeligt, så tak for det.

Kl. 16:25

Formanden (Søren Gade):

Ordføreren.

Kl. 16:25

Victoria Velasquez (EL):

Det var ikke lige det, jeg havde set komme, altså at der kunne komme en alliance omkring store bededag eller andre tiltag. Men hvis man kan være enige om at gøre noget, der kan skabe bedre forhold, så er det jo kun godt, og så håber jeg, at det kan være noget, der kan sættes fokus på i en valgkamp, der forhåbentlig kommer snart, og måske noget, der kan blive til virkelighed, når mandaterne ændrer sig i salen.

Kl. 16:25

Formanden (Søren Gade):

Jeg giver nu ordet til fru Eva Kjer Hansen fra Venstre.

Kl. 16:25

Eva Kjer Hansen (V):

Tak. Jeg kan forstå, at ordføreren er positiv over for en forlængelse af barselsorloven, og at ordføreren er tilhænger af den øremærkede barsel. Så er mit spørgsmål: Hvis det nu skulle lykkedes ordføreren at få forlænget barselsorloven, skal den så også være øremærket og fordelt mellem mor og far, eller vil ordføreren imødekomme forslagsstillerne?

Kl. 16:26

Formanden (Søren Gade):

Ordføreren.

Kl. 16:26

Victoria Velasquez (EL):

Tak til ordføreren for spørgsmålet, og også tak for at stå her og tage ligestillingen op, også på tværs af midten, hvis man kan sige det sådan. Det tror jeg rigtig mange piger og kvinder i Danmark er rigtig, rigtig glade for at se. Det vil jeg gerne kvittere for. Der ved ordføreren lige så godt som jeg, at det er vigtigt, at noget af barslen netop er øremærket. Det er også noget af det, som vi arbejder for, og vi peger på den model, som flere også har adresseret her i dag, hvor det er en tredjedel til mor, en tredjedel til far eller medforælder og så en tredjedel, som kan deles.

Kl. 16:26

Formanden (Søren Gade):

Fru Eva Kjer Hansen.

Kl. 16:26

Eva Kjer Hansen (V):

Så det må jeg forstå er ordførerens model for en udvidet barselsorlov, hvis det skulle blive tilfældet. Er ordføreren så enig med forslagsstillerne bag beslutningsforslaget i, at det i givet fald skal være en sådan model, hvis såfremt man kan finde finansiering til det, eller er ordføreren i virkeligheden på vej ud af et spor, der gives en indrømmelse til forslagsstillerne, hvilket så vil ødelægge den ligestilling, der er opnået med de nye barselsorlovsregler?

Kl. 16:27

Formanden (Søren Gade):

Ordføreren.

Kl. 16:27

Victoria Velasquez (EL):

Nej, jeg oplever faktisk tværtimod, at vi måske kan nå et kompromis, som kan være med til at sikre bedre ligestilling og bedre barselsrettigheder. Jeg hører også, at der er åbenhed over for at forhandle i det udvalgsarbejde, der kommer, og der vil vi selvfølgelig arbejde for, at det bliver en model, som vi synes giver rigtig god mening. Så jeg er egentlig bare positiv over, at der fra forslagsstillernes side her er mere åbenhed over for forhandlinger, end der er fra regeringen side.

Kl. 16:27

Formanden (Søren Gade):

Tak for det. Og der er ikke flere korte bemærkninger. Vi siger tak til fru Victoria Velasquez fra Enhedslisten, og jeg byder nu velkommen til fru Mette Thiesen fra Dansk Folkeparti.

Kl. 16:28

(Ordfører)

Mette Thiesen (DF):

EU har lagt sin klamme hånd over det danske Folketing igen. Vi står og drøfter barsel her i dag. Langt de fleste partier – stort set alle uden undtagelse – kryber og bukker, når der kommer noget fra Bruxelles ind til det danske Folketing. Meget få er kritiske. Næsten ingen siger nej. I Dansk Folkeparti retter vi ryggen, og vi står fast, for i Danmark er det danskerne, der har valgt Folketinget, og derfor er det også Folketinget, der laver danske love. Og man kan godt sige nej til de tosserier, der kommer fra EU.

At indføre yderligere barsel, som det her forslag foreskriver, er god, sund familiepolitik, altså at sikre de her gode barselsforhold. Men grunden til, at vi står her i dag, er, at et flertal i Folketinget har bukket og skrabet for Bruxelles, for dem nede i EU, og har gjort det ringere for danske familier, gjort det værre for danske familier i forhold til at indrette familiernes barsel, som de selv ønsker det.

Desværre kommer det også til at betyde, at der er børn, der kommer tidligere i institution, på trods af at hensigterne helt sikkert har været det modsatte – det ved jeg ikke; det går jeg ud fra – og det er utroligt at stå og være vidne til, at der reelt set er såkaldt borgerlige partier, der argumenterer for, at det er Folketinget og EU, der skal diktere, hvordan familierne skal indrette sig derhjemme og med deres barsel. Man skal høre meget, før ørerne falder af.

Desværre er der igennem alt for mange år ført en decideret familiefjendtlig politik fra Christiansborg. Børn i dag bliver institutionaliseret meget, meget tidligt, og det virker, som om man fra i hvert fald de røde partiers side har en eller anden idé om, at vi bare alle sammen skal være – hvad skal jeg sige – brikker i statens hjul, i stedet for at man tænker på, at hvis vi gerne vil have et stærkt samfund, er vi også nødt til at sikre en politik, der gør, at familierne er stærke. Stærke familier giver et stærkt samfund.

I Dansk Folkeparti er vi meget optaget af at sikre en god og fornuftig familiepolitik. Vi vil gerne sikre, at langt flere familier har mulighed for, at den ene af forældrene kan gå hjemme i barnets første vigtige år. Vi vil gerne sikre, at man har langt bedre mulighed for også at bosætte sig uden for de større byer, give mulighed for, at man kan købe en eller to biler, sådan at man kan få hverdagen til at hænge sammen.

Vi vil generelt set gerne gøre det nemmere at være familie, også hvis man vil have bedstes første sygedag, som vi kalder det, altså at man kan tage sig af de gamle i familien, når de har brug for en. Vi er nødt til at få vendt den store supertanker, der igennem alt for mange år har sejlet stik mod et isbjerg med en decideret familiefjendtlig politik. Den supertanker skal vendes, og det stiller Dansk Folkeparti sig meget gerne i spidsen for.

I Dansk Folkeparti er vi Danmarks familieparti, og derfor stemmer vi selvfølgelig også for det her beslutningsforslag, men jeg er nødt til at sige, at jeg synes, det er rigtig ærgerligt, at vi er nået hertil, hvor vi er nødt til at sætte et plaster på et åbent benbrud, som det her jo desværre er at gøre, fordi der simpelt hen sidder politikere herinde, som ikke kan finde ud af at sige nej til de tosserier, der kommer fra EU. Men vi stemmer selvfølgelig for forslaget.

Kl. 16:31

Formanden (Søren Gade):

Tak for det. Der er en enkelt kort bemærkning fra fru Eva Kjer Hansen fra Venstre.

Kl. 16:31

Eva Kjer Hansen (V):

Fru Mette Thiesen siger EU's klamme hånd, tosserier fra EU, at vi har bukket og skrabet for dem i Bruxelles. Ønsker fru Mette Thiesen, at Danmark melder sig ud af EU?

Kl. 16:32

Formanden (Søren Gade):

Ordføreren.

Kl. 16:32

Mette Thiesen (DF):

Det kan bare meget vel blive konsekvensen, hvis man bliver ved på den her måde. Altså, EU har jo udviklet sig fra, at vi handler med hinanden, for så går vi ikke i krig mod hinanden, til at være et monster af bureaukrati – et monster – som begynder at ville diktere de enkelte nationalstater, hvordan de skal indrette deres politik. Og desværre – desværre – sidder der alt for mange herinde i det her Folketing, som simpelt hen ikke kan finde ud af at sige nej, som ikke kan finde ud af at forholde sig til sund fornuft, og som har så travlt med at bukke og skrabe for dem nede i Bruxelles i stedet for at stå fast på, at det i Danmark er de danske politikere og det danske Folketing, der laver lovgivningen.

Kl. 16:32

Formanden (Søren Gade):

Fru Eva Kjer Hansen.

Kl. 16:32

Eva Kjer Hansen (V):

Nu er EU blevet til et monster. Altså, retorikken fejler ikke noget fra fru Mette Thiesens side i dag. Så jeg skal bare spørge om noget. Det er jo helt frivilligt, om Danmark vil deltage i det samarbejde eller ej, så kunne vi få et klarere svar fra fru Mette Thiesen på Danmarks deltagelse i EU? Ønsker fru Mette Thiesen – med den her retorik om, at EU er et monster, at det er tosserier og EU's klamme hånd – at Danmark melder sig ud? Eller synes fru Mette Thiesen stadig væk, at Danmark skal være medlem af EU?

Kl. 16:33

Formanden (Søren Gade):

Ordføreren.

Kl. 16:33

Mette Thiesen (DF):

Det kan godt være, at jeg ikke forklarede mig tydeligt nok før, og så uddyber jeg meget gerne. Det kan sagtens blive konsekvensen, at vi skal melde os ud af EU. Altså, problemet er, at der nærmest ikke kommer noget som helst positivt fra EU, tværtimod. Vi kan se, at vi nu igen står med et massivt migrantpres lignende det, som vi havde i 2015. Og hvad sker der nede i EU? Man sidder og laver migrationspagter, som vil ødelægge nationalstaterne, fuldstændig ødelægge det vestlige, hvis det her bliver vedtaget, og jeg ved desværre også, at ordførerens parti er for den del.

Så ja, jeg mener bestemt, at vi skal passe på Danmark, og det gør Dansk Folkeparti altid.

Kl. 16:34

Formanden (Søren Gade):

Fru Helle Bonnesen, Det Konservative Folkeparti.

Kl. 16:34

Helle Bonnesen (KF):

Tusind tak til ordføreren for en god tale, og vi deler jo helt klart værdisættet om, at familierne er vigtige, at de er centrale, og at det skal gøres så godt som muligt for dem for at få deres hverdag til at hænge sammen. Jeg er lidt nysgerrig på Dansk Folkepartis synspunkt om finansieringen i det her forslag, altså om man også tager den del af kagen med i forslaget.

Kl. 16:34

Formanden (Søren Gade):

Ordføreren.

Kl. 16:34

Mette Thiesen (DF):

Det er et fremragende sted at finansiere det. Altså, ulandsbistanden burde vi i hvert fald skære ned og om ikke andet så helt afskaffe den. Så ja, det er et fremragende sted at finansiere det.

Kl. 16:34

Formanden (Søren Gade):

Fru Helle Bonnesen.

Kl. 16:34

Helle Bonnesen (KF):

Så den finansiering, der ellers ville ligge der, og som måske kunne afhjælpe noget af det her migrationspres, der kommer til at ligge, er ikke et link, som ordføreren ser på?

Kl. 16:34

Formanden (Søren Gade):

Ordføreren.

Kl. 16:34

Mette Thiesen (DF):

At man afhjælper? Det er en meget naiv tilgang, hvis man tror, at ulandsbistanden afhjælper migrationspresset. Det, der sikrer os imod migrationspresset, er at beskytte de ydre grænser og at lave den her pushback, hvor man simpelt hen vender de her både rundt og sejler dem tilbage og ikke tager imod dem. Det er den ene ting.

Den anden ting er at lave en fuldstændig ny asylpolitik, hvor man siger nej til spontan asyl, og hvor man netop laver en meget mere human asylpolitik, i stedet for at folk skal komme hele vejen herop. For dem, der har brug for hjælp, er dem, der sidder nede i nærområderne, og der kan man have brug for noget nødhjælp og andet. Men at tro, at dem, som kommer herop, er dem, der har brug for hjælp, er altså ikke rigtigt. For det er dem, der har råd til at betale menneskesmuglerne.

Kl. 16:35

Formanden (Søren Gade):

Fru Kirsten Normann Andersen, Socialistisk Folkeparti.

Kl. 16:35

Kirsten Normann Andersen (SF):

Tak for det. Nu har jeg siddet og lyttet til debatten herinde i den sidste times tid, og jeg synes, den er voldsom. Og jeg får bare lyst til at citere et kinesisk ordsprog, der siger, at når alle andre er idioter, er det på tide at kigge sig selv i et spejl. Samtidig vil jeg gerne spørge ordføreren, om ordføreren mener, det var en fejl, at vi i rigtig mange år har haft øremærket barsel til mor.

Kl. 16:36

Formanden (Søren Gade):

Ordføreren.

Kl. 16:36

Mette Thiesen (DF):

1) Jeg tænker, det er fuldstændig naturligt, når vi herinde i det danske Folketing drøfter værdispørgsmål, at bølgerne går lidt højt. Så nej, jeg mener bestemt ikke, at jeg er en idiot, fordi jeg fremfører Dansk Folkepartis holdninger, og jeg ville heller aldrig nogen sinde selv kalde andre idioter. Jeg siger, at man kan begå fejl, og det vil være min holdning. Men jeg synes, det er en lidt speciel retorik fra fru Kirsten Normann Andersens side. Det må jeg indrømme. Jeg synes faktisk heller ikke, det sømmer sig.

2) Nej, det mener jeg bestemt ikke. For der er forskel på mor og far. Altså, mænd kan ikke føde børn, og det er kvinderne, der føder børnene. Så der er selvfølgelig, både når det drejer sig om den forudgående barsel, altså før man føder barnet, og at der også er nogle uger efter, nogle helt naturlige årsager til, at moren tager barslen. Men det her med, at man begynder at øremærke yderligere i forhold til den barsel, de ellers kunne fordele imellem sig, synes jeg er dybt problematisk. For det må jo være op til familierne selv.

Kl. 16:37

Formanden (Søren Gade):

Fru Kirsten Normann Andersen.

Kl. 16:37

Kirsten Normann Andersen (SF):

Jeg har sådan set forstået, at fru Mette Thiesen ikke mener, at der skal være øremærket barsel til far. Vi har bare haft det i rigtig mange år til mor. Rigtig mange fædre har været i en situation, hvor de ikke har kunnet få barselsorlov, fordi rigtig mange virksomheder også har tænkt, at det har samfundet jo sørget for at mor skal have. Så hvis mænd beder deres arbejdsgiver om at give barselsorlov, er der mange mænd, der har oplevet, at deres job har hængt i en tynd tråd, og det er jo lige præcis det, samfundet har sørget for: at vi har en barselsorlov og i øvrigt også en kompensation til forældre, så de kan få barselsorlov, og så de er sikret på den måde.

Når jeg tillader mig at være lidt direkte i mit første spørgsmål, hænger det sammen med, at fru Mette Thiesen jo udstiller hele Folketinget, fordi hun ikke kan forstå, at man ikke mener man lige nøjagtig det samme som fru Mette Thiesen. Rigtig mange af os har tænkt, at det var på tide, at fædre også fik rettigheder.

Kl. 16:38

Formanden (Søren Gade):

Ordføreren.

Kl. 16:38

Mette Thiesen (DF):

Det her med rettigheder er sjovt. Vi kan tage en ting. Vi går meget gerne ind i en drøftelse, i forhold til at mere barsel skal kunne fordeles frit i familien. For jeg har en meget stor tiltro til danske familier om, at de selv kan indrette sig, som de vil.

Men med hensyn til den anden del vil jeg sige, at jeg grundlæggende set mener, at det er et kæmpeproblem. I øvrigt vil jeg sige, at når vi tidligere har haft drøftelser i forhold til mænd, der bliver udsat for vold, har venstrefløjen ment, at det jo overhovedet ikke var et problem, og at man ikke skulle ligestille der. Så jeg synes, det er sådan en lidt speciel argumentation, men ja, jeg mener bestemt, at man skal gå ind og gå benhårdt til folk, når man fra politikernes side herinde på Christiansborg mener, at man bedre kan definere, hvordan familierne skal indrette sig i deres liv, end familierne selv. Det synes jeg bestemt er vigtigt.

Kl. 16:39

Formanden (Søren Gade):

Der var en enkelt kort bemærkning lige på falderebet. Jeg giver ordet til fru Victoria Velasquez fra Enhedslisten.

Kl. 16:39

Victoria Velasquez (EL):

Tak for det. Jeg får sådan lidt flashback til, da Dansk Folkeparti ikke ville afskaffe revselsesretten og mente, at det at kunne slå sine børn ikke var noget, man fra politisk hold skulle blande sig i.

Jeg vil bare høre: Hvad mener Dansk Folkeparti vi skal gøre ved, at der er et problem, i forhold til hvem der får mulighed for at kunne få barslen? Og hvad mener Dansk Folkeparti om, at vi nu ser, at flere overenskomster – og andre ting, som har indflydelse på, hvor meget barsel man kan få – skaber nogle bedre muligheder? Ser Dansk Folkeparti ingen muligheder eller noget positivt i, at vi faktisk laver nogle rammer, der understøtter, at far får adgang til barsel?

Kl. 16:39

Formanden (Søren Gade):

Ordføreren.

Kl. 16:39

Mette Thiesen (DF):

Først vil jeg sige, at jeg tager dyb afstand fra folk, der slår deres børn, og Dansk Folkeparti mener ikke på nuværende tidspunkt på nogen som helst måde, at det ikke var godt, at man afskaffede revselsesretten. Så der er jo også nogle ting rent historisk. Det er jeg bare nødt til at sige til at starte med.

Vi har så en generel holdning om, at den danske stat ikke skal diktere, hvordan man indretter de huslige pligter – det var faktisk noget, der kom fra en tidligere Venstreordførers side. Nej, vi mener sådan set, at det må være op til familierne selv at indrette sig, som de vil. Der er nogle områder, hvor samfundet er indrettet på en bestemt måde. Hvis man som familie ønsker, at far skal have mere barsel, drøfter man sig forhåbentlig frem til det far og mor imellem og tager en snak med sin arbejdsgiver.

Så kan det være, at der også er noget overenskomstmæssigt, hvor arbejdsmarkedets parter skal gå ind og snakke sammen, i forhold til at man selvfølgelig skal bevilge det, hvis der kommer en far og gerne vil have barsel. Jeg mener simpelt hen bare ikke, at vi skal diktere, hvordan familierne skal indrette deres liv. Jeg synes, det er en fuldstændig forkert vej at gå.

Kl. 16:41

Formanden (Søren Gade):

Fru Victoria Velasquez.

Kl. 16:41

Victoria Velasquez (EL):

På den måde er det jo positivt, at historien kan udvikle sig. Jeg håber også, at Dansk Folkeparti kommer til at skifte mening også på det her punkt. For noget af det, der har ændret sig, er jo også fars rolle, fars rolle i familielivet og børnelivet og også mænds rolle i samfundet. Og det at ville tage barsel ville nogle måske grine af tidligere, altså hvis man som mand sagde: Jeg vil gerne tage barsel. Der er rigtig mange ting, som har ændret sig.

Det, der jo bl.a. har været problemet, er, at hvis man har villet tage den snak, som ordføreren siger, med sin arbejdsgiver, så er flere blevet afvist. Det er jo det, der er problemet med strukturel ulighed. Du kan ikke bare alene vælge at ville ændre det.

Kl. 16:41

Formanden (Søren Gade):

Ordføreren.

Kl. 16:41

Mette Thiesen (DF):

Jeg synes, det her er sådan en lidt speciel debat. Det må jeg indrømme. Strukturel ulighed? Nej. Vi er et af de mest lige samfund overhovedet, og så må det jo være op til den enkelte at argumentere over for sin arbejdsgiver for, at man skal have noget barsel. Det synes jeg sådan set er fuldstændig logisk.

Hvis vi skulle bruge den argumentation, er der jo vildt mange ting, som vi skulle tage stilling til herinde i Folketinget, f.eks. huslige pligter og alt muligt andet. Det mener nogle ordførere tilsyneladende. Der mener jeg simpelt hen, at Folketinget skal træde et skridt tilbage. Vi kan lovgive om rigtig mange ting, men vi skal dæleme ikke lovgive om, hvordan familierne indretter sig derhjemme.

Kl. 16:42

Formanden (Søren Gade):

Der er ikke flere korte bemærkninger. Vi siger tak til fru Mette Thiesen fra Dansk Folkeparti. Værsgo, fru Helene Liliendahl Brydensholt.

Kl. 16:42

(Ordfører)

Helene Liliendahl Brydensholt (ALT):

Tak for det, formand. Jeg vil lige starte med at sige tak til forslagsstilleren for at fremsætte det her forslag og derfor give mulighed for en rigtig fin debat – i hvert fald indtil de sidste 10 minutter, hvor du måske kørte lidt af sporet. Men jeg synes, det var en rigtig fin debat.

Alternativet er med i aftalen om øremærket barsel til medforældre, da øremærkning af barslen er en vigtig brik i forhold til at sikre ligestilling på arbejdsmarkedet. Når det er sagt, var det også et ønske fra Alternativet, at vi i aftalen sikrede en forlængelse af barslen i sin helhed. Det ønske havde vi, fordi vi var og er bekymrede for, at den øremærkede barsel kan bevirke, at nogle børn starter tidligere i daginstitution, fordi medforælderen fravælger de øremærkede 9 uger. Dette mener vi ikke er hensigtsmæssigt i forhold til børnenes trivsel, og det kan også skabe et øget pres på de mange daginstitutioner, der i forvejen har for mange børn til for få voksne.

Desværre kom Alternativets ønske om en forlængelse af barslen ikke med i den endelige aftale, men vi har heller ikke skiftet holdning. Derfor så det her beslutningsforslag også ud som et forslag, vi godt kunne bakke op om – men kun på overfladen, for når jeg så læser ned i bemærkningerne, kan jeg jo se, at Danmarksdemokraterne vil finansiere forslaget ved at tage penge fra udviklingsbistanden, og det kan vi selvfølgelig ikke være med til i Alternativet. Derfor kan vi ikke stemme for forslaget, som det ser ud nu. Men jeg kan se, der måske er takter til, at der kan ske noget i en udvalgsbehandling, og der må man selvfølgelig gerne tænke Alternativet ind i det.

Så vil jeg lige til sidst benytte lejligheden til at komme med et lille budskab, som man jo kan vælge at følge eller ej, men nu har jeg jeres ører. Jeg er selv medmor, og jeg har lige stemt for, at jeg må gå på barsel her fra på mandag og tage de 2 sidste måneder med min søde, lille datter på 10 måneder. Retorikken her bliver meget sådan mor og far, og når man sidder der som medmor og hører det, kan man godt føle sig lidt ekskluderet, og det ved jeg også at der er mange andre der gør. I kan følge det, som I vil eller ej, men det er i hvert fald en opfordring til, at hvis I gerne vil inkludere regnbuefamilier sådan rent retorisk og i debatten, kan I jo tænke lidt over at sige medforældre eller medmødre eller bruge lignende begreber i stedet for. Tak for ordet.

Kl. 16:44

Formanden (Søren Gade):

Tak for det. Der er en enkelt kort bemærkning. Jeg giver ordet til fru Charlotte Munch fra Danmarksdemokraterne.

Kl. 16:45

Charlotte Munch (DD):

Tak. Jeg vil selvfølgelig også her takke ordføreren for talen og også for at åbne muligheden for måske at være med, selv om det er med en anden form for finansiering end den, vi har lagt op til. Hvorvidt vi skal tiltales på den ene eller den anden måde, tænker jeg må være en anden diskussion.

Kl. 16:45

Formanden (Søren Gade):

Ordføreren.

Kl. 16:45

Helene Liliendahl Brydensholt (ALT):

Ja, helt sikkert, og det er jo også helt op til en selv, om man vil det. Men jeg glæder mig til at se, om Danmarksdemokraterne kommer med et andet udspil.

Kl. 16:45

Formanden (Søren Gade):

Der er ikke flere korte bemærkninger. Vi siger tak til fru Helene Liliendahl Brydensholt fra Alternativet. Der er ikke flere ordførere, der har bedt om ordet, og derfor giver jeg nu ordet til ordfører for forslagsstillerne, fru Charlotte Munch fra Danmarksdemokraterne.

Kl. 16:45

(Ordfører for forslagsstillerne)

Charlotte Munch (DD):

Tak for ordet, formand. Først og fremmest vil jeg gerne starte med at takke for tilkendegivelserne og debatten. Som vi i Danmarksdemokraterne har været ude at sige ved flere lejligheder, er vi måske i nogles optik lidt kedelige. Vi mener nemlig det samme før et valg, som vi gør efter et valg. Vi gik bl.a. til valg på, at vi ville arbejde for at give danske familier de 9 ugers barsel tilbage, som nogle familier står til at miste som en direkte konsekvens af EU's nye barselsregler. I Danmarksdemokraterne mener vi nemlig ikke, at EU på nogen tænkelig måde skal diktere, hvordan de danske familier skal tilrettelægge deres barsel. Det mener vi fint at de danske familier selv kan tage stilling til.

I Danmarksdemokraterne er vi på de danske familiers vegne ærgerlige over, at orlovsdirektivet pålægger alle medlemslande at øremærke mindst 9 ugers barsel til såvel moren som faren. Eftersom vi har at gøre med et EU-direktiv, anerkender vi i Danmarksdemokraterne, at Danmark ikke uden videre kan lave de netop beskrevne EU-regler om. Derfor går vores forslag ud på, at de danske familier tildeles 9 ugers ekstra barsel, så vi sikrer, at de danske familier tildeles de bedst mulige rammer for selvstændigt at kunne sikre den bedst mulige start i verden for deres børn.

Vi havde jo nok forventet, at udfaldet af dagens debat ville blive, som den er blevet, så når det er sagt, er vi selvsagt dybt bekymrede for, at danske familier står til potentielt at måtte vinke farvel til 9 ugers barsel. Og de familier, som måtte se ind i den virkelighed, skal vide, at vi i Danmarksdemokraterne ikke har opgivet kampen. Vi vil fortsætte med at kæmpe kampen, så vi forhåbentlig når til et tidspunkt, hvor de danske familier selv kan tilrettelægge deres barsel. Det mener vi kun er rimeligt.

Kl. 16:48

Formanden (Søren Gade):

Tak for det. Der er en lang række korte bemærkninger. (Charlotte Munch (DD): Ja, det tænkte jeg.) Jeg giver først ordet til fru Eva Kjer Hansen fra Venstre.

Kl. 16:48

Eva Kjer Hansen (V):

Tak. Fru Charlotte Munch var så begejstret over Enhedslistens positive omtale af at forlænge med de 9 uger, så jeg skal bare spørge, om Danmarksdemokraterne så også – hvis det med de der ekstra 9 uger blev til virkelighed – ønsker at øremærke de 9 uger, så de bliver fordelt mellem moren og faren, som Enhedslisten foreslog.

Kl. 16:48

Formanden (Søren Gade):

Ordføreren.

Kl. 16:48

Charlotte Munch (DD):

Som forslaget går ud på, ønsker vi, at de 9 ugers barsel skal kunne vælges frit mellem moren og faren, altså hvordan de vil bruge dem.

Kl. 16:48

Formanden (Søren Gade):

Fru Eva Kjer Hansen.

Kl. 16:48

Eva Kjer Hansen (V):

Tak for at gøre det klart, at der er forskel på Danmarksdemokraterne og Enhedslistens ønsker til en eventuel forlænget barselsorlov. Så skal jeg bare høre fru Charlotte Munch, om fru Charlotte Munch er enig i de udtalelser, der kom fra fru Mette Thiesen, om, at det er »EU's klamme hånd«, at det er »tosserier fra EU«, at »vi bukker og skraber i Bruxelles«, og at »EU nærmest er et monster«. Er fru Charlotte Munch enig i sådanne udtalelser?

Kl. 16:49

Formanden (Søren Gade):

Ordføreren.

Kl. 16:49

Charlotte Munch (DD):

Jeg har stor respekt for, at Mette Thiesen kan stå til ansvar for sine egne udtalelser, og det ønsker jeg slet ikke at kommentere på. Lige nu er vi her for at behandle et forslag, som vi har fremsat.

Kl. 16:49

Formanden (Søren Gade):

Morten Messerschmidt, Dansk Folkeparti.

Kl. 16:49

Morten Messerschmidt (DF):

Tak, formand. Og tak for et spændende forslag, som jo grundlæggende går ud på, hvad kan man sige, at man accepterer, at EU kan blande sig på de her områder, og så prøver man at finde en praktisk løsning, og jeg har egentlig veneration for, at man forsøger at finde en praktisk løsning. Skal jeg bare høre, om det sådan i al almindelighed er noget, Danmarksdemokraterne mener man skal arbejde ud fra. Altså, EU lægger jo sin monstrøse, klamme hånd på rigtig, rigtig mange dele af det danske folkestyre, ikke bare på arbejdsmarkedspolitikken, men også socialpolitikken, løndannelsen, udlændingepolitikken osv. Er det sådan den generelle tilgang fra Danmarksdemokraternes side, at så finder man en vej udenom? Nu kaster man så en ekstraregning ud til danskerne, som skal betales, og på den måde kompenserer man så forhold til barsel. Er det linjen for, hvordan man tænker at man på alle områder vil tilgå EU?

Kl. 16:50

Formanden (Søren Gade):

Ordføreren.

Kl. 16:50

Charlotte Munch (DD):

Vi har i Danmarksdemokraterne fra starten sagt, at vi ikke mener, at EU skal blande sig i den danske barsel. Så med det svar vil jeg sige, at vi naturligvis ikke vil acceptere alle former for indblanding der, hvor vi i hvert fald kan kæmpe imod det.

Kl. 16:50

Formanden (Søren Gade):

Hr. Morten Messerschmidt.

Kl. 16:50

Morten Messerschmidt (DF):

Men hvorfor har man så ikke fremsat et beslutningsforslag om, at regeringen skal genforhandle traktaten og tage den kompetence hjem? Eller hvorfor man så ikke fremsat et beslutningsforslag om, at regeringen skal anlægge en traktatkrænkelsessag ved EU-Domstolen? Eller hvorfor har man så ikke fremsat et beslutningsforslag om, at vi bare skal lade være med at følge afgørelsen? Altså, det her er jo et forsøg på at sige, at EU gør et eller andet, vi ikke bryder os om, men så accepterer vi det alligevel og får danskere til at betale ekstra for at få det, vi egentlig skulle have haft. Det er da en underlig sådan kapitulatorisk måde at gå til et EU, som blander sig i alt for mange ting.

Kl. 16:51

Formanden (Søren Gade):

Ordføreren.

Kl. 16:51

Charlotte Munch (DD):

I Danmarksdemokraterne har vi den klare holdning, at EU-traktaterne skal overholdes. Længere er den sådan set ikke. Men når der så står det her, ja, så fremsætter vi et forslag, fordi vi har været imod den øremærkede barsel.

Kl. 16:51

Formanden (Søren Gade):

Fru Mette Thiesen, Dansk Folkeparti.

Kl. 16:51

Mette Thiesen (DF):

Tusind tak. Som jeg også sagde fra talerstolen, er det jo i princippet rigtig ærgerligt, at vi står og har den her debat, som vi har i dag, for hvis der ikke var så mange politikere herinde på Christiansborg, som bukkede og skrabede for EU, så havde vi nok slet ikke stået i den her situation. Og hvis der ikke var så mange politikere herinde på Christiansborg, som havde ekstremt travlt med at diktere ned i mindste detalje, hvordan familierne skal indrette deres liv, så ville vi heller ikke stå her i dag. Men alligevel kommer vi nu i dag og skal diskutere det her forslag, hvor man vil udvide og sikre ordentlige barselsforhold – og som jeg siger, er det jo god, sund borgerlig familiepolitik.

Men kan Danmarksdemokraterne og fru Charlotte Munch ikke også se, at det er et problem, at vi faktisk står her i dag og skal rette op, som jeg siger, med et plaster på et åbent benbrud, fordi der sidder så mange herinde og lefler for EU? Vil Danmarksdemokraterne være med til et opgør med EU?

Kl. 16:52

Formanden (Søren Gade):

Ordføreren.

Kl. 16:52

Charlotte Munch (DD):

Jo, jeg kan sagtens se, det er et problem, men det er altså nu engang sådan, at vi i Danmarksdemokraterne mener, at vi skal være medlem af EU, og at vi også skal overholde de konventioner, der er. Derfor står vi med det forslag her i dag.

Kl. 16:52

Formanden (Søren Gade):

Fru Mette Thiesen.

Kl. 16:52

Mette Thiesen (DF):

Okay, så det vil sige, at hvis EU-direktivet bare var kommet, havde Danmarksdemokraterne stemt for det.

Kl. 16:52

Formanden (Søren Gade):

Ordføreren.

Kl. 16:52

Charlotte Munch (DD):

Nej, det siger jeg ikke. Jeg siger, at vi ønsker at være en del af EU. Vi siger ikke, at det er det samme, som at alt, hvad der foregår i EU, er okay. Det var lige præcis det, jeg mente; og vi står med det her forslag, fordi vi ikke synes, at det er et godt EU-forslag.

Kl. 16:53

Formanden (Søren Gade):

Hr. Mikkel Bjørn, Dansk Folkeparti.

Kl. 16:53

Mikkel Bjørn (DF):

Jeg bliver lidt nysgerrig, for nu siger ordføreren det her med, at Danmarksdemokraterne mener, at vi skal overholde EU-traktaterne. Nu er vi jo i Dansk Folkeparti blevet opmærksomme på, at Europa-Kommissionen er i gang med at udarbejde en migrationspagt, der bl.a. indarbejder, at håndteringen af illegal indvandring fremover ikke skal ligge hos medlemsstaterne, og at vi ikke kan afvise flygtninge, som bliver fordelt via fordelingsnøglen, selv om de har forbindelse til terrororganisationer, og flere andre ting. Mener Danmarksdemokraterne også, at hvis den her migrationspagt bliver vedtaget, skal den også overholdes?

Kl. 16:53

Formanden (Søren Gade):

Ordføreren.

Kl. 16:53

Charlotte Munch (DD):

Tak til ordføreren for spørgsmålet. Men som jeg ganske klart og tydeligt sagde til fru Eva Kjer Hansen tidligere, er vi her for at behandle vores forslag om 9 ugers ekstra barsel, og derfor synes jeg faktisk ikke, at vi skal glide ud i andre spørgsmål lige nu.

Kl. 16:54

Formanden (Søren Gade):

Jeg benytter også lejligheden til lige at sige, at vi holder os til emnet, der er på dagsordenen, og det er første behandling af beslutningsforslag nr. B 53 om 9 ugers ekstra barsel. Og jeg giver nu igen ordet til hr. Mikkel Bjørn.

Kl. 16:54

Mikkel Bjørn (DF):

Tak for det, og det forstår jeg godt. Og det er sådan set heller ikke, fordi det pludselig skal handle om migrationspagt; det er mere i forhold til Danmarksdemokraternes generelle syn på overholdelse af EU-traktater og andre aftaler i EU. Altså, er det sådan en generel devise hos Danmarksdemokraterne, at vi altid skal overholde aftaler, der bliver vedtaget nede i Europa-Parlamentet eller i Kommissionen, som jo ikke engang er folkevalgt, eller er der undtagelser, eksempelvis som det her?

Kl. 16:54

Formanden (Søren Gade):

Ordføreren.

Kl. 16:54

Charlotte Munch (DD):

Danmarksdemokraterne mener, at det er en rigtig dårlig ting med den øremærkede barsel, og det er derfor, vi har fremsat det her forslag – sådan ønsker jeg at svare på det.

Kl. 16:54

Formanden (Søren Gade):

Tak for det. Den næste spørger er fru Victoria Velasquez fra Enhedslisten.

Kl. 16:54

Victoria Velasquez (EL):

Tak for det. De to ting synes jeg jo er lidt modstridende. Nu glæder jeg mig til den forhandling, vi skal have i udvalgsarbejdet, for ordføreren siger, at det er en dårlig idé med øremærket barsel, men i talen sagde ordføreren også, at vi skal sikre den bedst mulige start for børnene. Det er jeg jo fuldstændig enig i. For den bedst mulige start ved vi at det har en kæmpe betydning, at far også tager barsel. Det har også en betydning, at mor trives. Og vi ved, at det har konsekvenser for både mors løn, pensionsopsparing, økonomiske muligheder og karrieremuligheder, at vi har den skævvridning på vores arbejdsmarked. Der spiller barsel en kæmpe rolle. Og den bedst mulige start for et barn er da også at blive født ind i en verden, hvor der er mere ligestilling, og her er øremærket barsel også et af værktøjerne til det. Så jeg vil bare lige høre ordføreren, om man ikke kunne give sig lidt i forhold til rent faktisk så at gå hele vejen for at sikre den bedst mulige start for barnet.

Kl. 16:55

Formanden (Søren Gade):

Ordføreren.

Kl. 16:55

Charlotte Munch (DD):

Jamen hele vejen for Danmarksdemokraterne er at lade det være valgfrit og lade det være op til familierne selv at bestemme, hvem der skal tage barsel.

Kl. 16:56

Formanden (Søren Gade):

Fru Victoria Velasquez.

Kl. 16:56

Victoria Velasquez (EL):

Men at sige det på den måde betyder jo, at den enkelte far eksempelvis ikke får et frit valg og bliver afvist i døren af den chef, som ikke synes, at det er belejligt, at far ønsker barsel. Det er jo det, der er problemet, når vi ser, at der er strukturel ulighed, og når vi ser, at der er systematiske mønstre i vores samfund, som skaber nogle begrænsninger. Det er jo nogle af de ting, vi også diskuterer her, i forhold til hvordan vi kan skabe en bedre ligestilling. Nogle ting kan man gøre lovgivningsmæssigt; andre ting handler om at diskutere, om der er flere ting, man kan gøre. Så hvad vil Danmarksdemokraterne så gøre for at sikre mere ligestilling på det her område?

Kl. 16:56

Formanden (Søren Gade):

Ordføreren.

Kl. 16:56

Charlotte Munch (DD):

Jeg tror sådan set ikke, at problemet ligger i den strukturelle fordeling her; jeg tror, at problemet ligger i – og det er jo i bund og grund derfor, forslaget er lavet – at far netop har sandsynlighed for at miste den her barsel. Ved at give de 9 uger ekstra kan mor og far selv vælge, hvor de vil lægge deres barsel. Så det synes jeg da er den allerbedste måde at imødekomme det på.

Kl. 16:57

Formanden (Søren Gade):

Tak for det. Der er ikke flere, der har bedt om ordet, så vi siger tak til ordføreren for forslagsstillerne, fru Charlotte Munch fra Danmarksdemokraterne.

Der er ikke flere, der har bedt om ordet, og derfor er forhandlingen sluttet.

Jeg foreslår, at forslaget til folketingsbeslutning henvises til Beskæftigelsesudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

17) 1. behandling af beslutningsforslag nr. B 41:

Forslag til folketingsbeslutning om at lade misligholdt su-gæld være til hinder for opnåelse af permanent opholdstilladelse og indfødsret.

Af Mikkel Bjørn (DF) m.fl.

(Fremsættelse 28.02.2023).

Kl. 16:57

Formanden (Søren Gade):

Ordføreren for forslagsstillerne har bedt om ordet, og jeg giver nu ordet til hr. Mikkel Bjørn fra Dansk Folkeparti.

Kl. 16:57

Begrundelse

(Ordfører for forslagsstillerne)

Mikkel Bjørn (DF):

Tak for det. Dansk Folkeparti har fremsat beslutningsforslag B 41, der har til formål at forhindre udlændinge med misligholdt su-gæld i opnå permanent opholdstilladelse eller indfødsret i Danmark. Det er i øjeblikket fastsat i både udlændingeloven og cirkulære vedrørende statsborgerskab, at ansøgere om permanent opholdstilladelse eller indfødsret ikke må have forfalden gæld til det offentlige. Det er et særdeles fornuftigt princip, der af uransagelige årsager ikke fuldt omfatter misligholdt su-gæld.

Med de gældende regler for opnåelse af opholdstilladelse anses gæld til det offentlige som værende tilbagebetalingspligtige ydelser efter lov om social service eller lov om aktiv socialpolitik. Imidlertid er forfalden gæld i form af studielån ikke omfattet og dermed ikke en hindring for at opnå permanent opholdstilladelse i Danmark. Med hensyn til opnåelse af indfødsret, må ansøgeren ikke have forfalden gæld i form af studielån, men misligholdt gæld i form af tilbagebetalingskrav som følge af for meget udbetalt su, er ikke at betragte som forfalden gæld til det offentlige. Det er naturligvis uacceptabelt, at udlændinge med misligholdt su-gæld i øjeblikket har adgang til permanent opholdstilladelse og indfødsret i Danmark på trods af deres gæld til det offentlige.

Skiftende regeringer har i årevis kæmpet med at inddrive su-gæld fra udenlandske studerende. Problemet er endnu ikke løst, og udlændinges samlede gæld er nu steget til 1,3 mia. kr. Det er en kæmpe byrde for det danske samfund, og det er ikke fair over for hverken skatteydere eller alle de studerende, der betaler deres su-gæld tilbage som aftalt.

Vi kan ikke tillade, at personer, der ikke har tilbagebetalt deres gæld til det danske samfund, får permanent opholdstilladelse eller indfødsret. Ideelt set mener vi i Dansk Folkeparti slet ikke, at udlændinge uden dansk statsborgerskab burde kunne modtage ydelser i Danmark. Den model er der desværre ikke opbakning til, og derfor er det vigtigt, at vi stramme reglerne for at sikre, at udlændinge, der kommer til Danmark, bidrager til samfundet og ikke bare tærer på vores offentlige ydelser og samfundsmæssige gæstfrihed. Tak for ordet.

Kl. 16:59

Formanden (Søren Gade):

Vi siger tak til hr. Mikkel Bjørn for begrundelsen. Forhandlingen er nu åbnet, og den første, der får ordet, er udlændinge- og integrationsministeren.

Kl. 17:00

Forhandling

Udlændinge- og integrationsministeren (Kaare Dybvad Bek):

Tak for det, formand. Dansk Folkeparti foreslår med beslutningsforslaget her, at regeringen inden udgangen 2023 skal fremsætte lovforslag om, at misligholdt su-gæld skal være til hinder for opnåelse af permanent opholdstilladelse og statsborgerskab. Dansk Folkeparti anfører som formål at stramme reglerne, så udlændinge, der opholder sig i Danmark, ikke får yderligere adgang til det danske samfund, hvis de ikke har tilbagebetalt deres gæld til det danske samfund.

Når man som udlænding i dag søger permanent opholdstilladelse, er det et grundlæggende krav, at man ikke har forfalden gæld til det offentlige, med mindre der er givet henstand med hensyn til tilbagebetaling af gælden og gælden ikke overstiger 128.000 kr. i 2023-niveau. Som forslagsstillerne også nævner i bemærkningerne, er ikke al offentlig gæld imidlertid omfattet af bestemmelserne, herunder også misligholdt su-gæld.

Forklaringen på det er, at det i bemærkningerne til bestemmelserne er udtømmende afgrænset, hvilke typer af forfalden su-gæld, der er omfattet, og det har været uændret siden 1998. Har man optaget gæld eller uberettiget fået udbetalt en ydelse, skal man naturligvis tilbagebetale, hvad man skylder, inden for de frister, der gælder. Det kan vi ikke have to meninger om. Derfor er det også godt, at der gælder beskæftigelseskrav, både i sager om permanent opholdstilladelse og statsborgerskab. Det giver myndighederne mulighed for inddrive misligholdt gæld til det offentlige gennem lønindeholdelse og modregning i overskydende skat.

Ønsker man at bo og leve i Danmark, skal man overholde de normer og regler, der gælder, og man skal selvfølgelig bidrage til samfundet og yde til vores fællesskab. Derfor synes jeg i og for sig, at beslutningsforslaget er fremsat i den rette ånd, om end det selvfølgelig skal undersøges nærmere, i hvilket omfang formålet om at få flere skyldnere til at tilbagebetale deres su-gæld vil kunne opfyldes med de ændringer, der foreslås. Jeg tror, man skal være påpasselig med at gennemføre en ændring i reglerne uden først at undersøge, om formålet også opnås. Og når det er sagt, har regeringen fremlagt et arbejdsprogram, der indeholder regeringens prioriteter. Der er mange, det er en ambitiøs regering, og reelt ønsker vi selvfølgelig at få det gennemført, som der er opstillet på mit område.

Derfor kan vi på nuværende tidspunkt ikke støtte beslutningsforslaget, men jeg vil gerne anerkende hensigten og tanken bag det, da jeg grundlæggende synes, det er en sund idé. Tak for ordet.

Kl. 17:02

Formanden (Søren Gade):

Tak for det, og der er en enkelt kort bemærkning. Hr. Mikkel Bjørn, Dansk Folkeparti.

Kl. 17:02

Mikkel Bjørn (DF):

Tak for det. Jeg syntes umiddelbart, at jeg fornemmede positive toner fra ministeren i forhold til det her forslag. Jeg synes bare ikke, at ministeren sådan helt blev konkret omkring regeringens holdning til det her spørgsmål. Altså, når vi helt generelt har et princip om, at man ikke må have gæld til det offentlige for at kunne få opholdstilladelse og statsborgerskab siden hen, skal det så være sådan, at der er en undtagelse i forhold til su-gæld, altså at man skal have lov til at have su-gæld til det offentlige og måske ovenikøbet rejse til udlandet, aldrig betale pengene tilbage og så komme tilbage på et senere tidspunkt og alligevel opnå dansk statsborgerskab? Hvad er regeringens holdning egentlig i forhold til det?

Kl. 17:03

Formanden (Søren Gade):

Ministeren.

Kl. 17:03

Udlændinge- og integrationsministeren (Kaare Dybvad Bek):

Jeg mener, at man skal betale de penge, man skylder, tilbage, både for su og andre ting, hvor man har et mellemværende med øvrigheden. Men jeg vil også sige, at hvis man søger om permanent opholdstilladelse eller statsborgerskab, skal man have været i arbejde i 3½ ud af de foregående 4 år. Så på den måde vil der jo være en række redskaber, som det offentlige kan bruge i den sammenhæng.

Jeg har fået oplyst, at det drejer sig om et samlet antal på 27 mennesker, som har su-gæld, og som har fået permanent ophold, men som ikke har fået statsborgerskab. Så man kan sige, at problemets omfang måske ikke nødvendigvis er af en karakter, som direkte hjemler sit eget lovforslag. Men jeg synes, det er relevant at kigge på, når vi i en anden sammenhæng skal ændre reglerne, f.eks. for indfødsret eller permanent ophold, altså at vi så også kigger på den her regel. Men nogen stor volumen, der vokser i omfang, er der ikke tale om.

Kl. 17:04

Formanden (Søren Gade):

Hr. Mikkel Bjørn.

Kl. 17:04

Mikkel Bjørn (DF):

Tak for svaret. Jeg synes bare stadig, at ministeren var lidt vævende, i forhold til om regeringen egentlig bakker op om det her forslag. Så vil jeg sige, at når vi taler om 27 mennesker, kan det godt være, at det umiddelbart ikke lyder af så meget, men særlig hvis vi taler om statsborgerskab, følger der jo ualmindelig mange privilegier med det at have et dansk statsborgerskab, og derfor kan 27 mennesker godt ende med på sigt at udgøre en kolossal udgift for det danske samfund, hvis det her er mennesker, der generelt har en mentalitet med, at man bare kan tage lån og ikke betale pengene tilbage.

Kl. 17:04

Formanden (Søren Gade):

Ministeren.

Kl. 17:04

Udlændinge- og integrationsministeren (Kaare Dybvad Bek):

Jeg skylder jo at sige af hensyn til nuanceringen, at de otte af personerne har en gæld på under 1.000 kr., og der synes jeg ikke, at man, fordi man skylder, lad os sige 500 kr. til det offentlige, sådan nødvendigvis skal placeres i kategorien af folk, der har svært at overholde regler og normer. Jeg tror da også, at jeg har haft en gæld af den størrelse til eksempelvis det lokale kommunebibliotek, uden at jeg selv sådan betragter mig som en, der er uden for systemet. Men jeg synes som sagt, at det er fornuftigt nok. Jeg synes bare – også i betragtning af den sidste debat, vi havde hernede, om, at der var for mange lovbehandlinger klodset sammen – at det vil være meget sundt at sige, næste gang vi reviderer de her regler, at så kigger vi på at få det her med.

Kl. 17:05

Formanden (Søren Gade):

Hr. Nick Zimmermann, Dansk Folkeparti.

Kl. 17:05

Nick Zimmermann (DF):

Jeg synes det er lidt mærkeligt at høre ministeren negligere det og sige, at det kun drejer sig om 27 personer, og at de 8  skylder under 1.000 kr. Det forstår jeg ikke helt hvorfor ministeren gør.

Jeg kunne egentlig godt tænke mig at spørge generelt til den kæmpestore misligholdte su-gæld, rigtig mange af dem, der kommer til Danmark for at studere og tager tilbage til der, hvor de kommer fra, har. Hvorfor har regeringen ikke været lidt mere obs på at gøre noget ved det? Skatteministeren er blevet spurgt ind til det, udenrigsministeren er blevet spurgt ind til det, og der er ligesom ikke sket noget som helst fra regeringens side. Vi snakker jo lige nu om i omegnen af 1-1,3 mia. kr. i su-gæld om året; det er penge, der sådan set bare ryger ud af Danmark og ikke bliver betalt tilbage. Det er man da nødt til at gøre noget ved. Hvad er planerne for at prøve at gøre noget ved det?

Kl. 17:06

Formanden (Søren Gade):

Ministeren.

Kl. 17:06

Udlændinge- og integrationsministeren (Kaare Dybvad Bek):

Jeg kan jo svare for mit eget ressort, og det er det, vi diskuterer her. Hvis man tager de her 27 mennesker, så har de 8 af dem under 1.000 kr. i gæld, 10 af dem har mellem 1.000 kr. og 10.000 kr. i gæld, 6 af dem har mellem 10.000 kr. og 100.000 kr. i gæld, og 3 af dem har over 100.000 kr. i gæld. Det vil sige, at den samlede gæld måske et slag på tasken er 400.000 kr. Det koster mere for det danske samfund, hvis vi skal til at lave en selvstændig lov for at gøre det umuligt for dem at få statsborgerskab, end det gør at lade de her gældsposter forfalde helt.

Så jeg ved ikke, om det ikke bare er bedre, at man siger, at det i Danmark af og til er sådan, at vi ændrer indfødsretsreglerne og reglerne om permanent ophold, og når vi skal tage det på et tidspunkt, er det her en af de ting, vi skal kigge på. Et selvstændigt lovforslag vil jo i omkostning langt overstige den gæld, som der er tale om her.

Kl. 17:07

Formanden (Søren Gade):

Hr. Nick Zimmermann.

Kl. 17:07

Nick Zimmermann (DF):

Okay, som jeg forstår det, har regeringen ingen planer om at finde ud af, hvordan man inddriver den her misligholdte su-gæld. Det er i hvert fald det, jeg kan høre på ministeren, altså at der ikke er nogen som helst planer om det, hverken fra ministeren side eller generelt fra regeringens side. Det synes jeg da i virkeligheden er brandærgerligt

Så kunne jeg godt tænke mig at spørge ministeren, hvor mange mennesker med gæld, der egentlig har fået et statsborgerskab i Danmark. Kan ministeren mon svare på det?

Kl. 17:07

Formanden (Søren Gade):

Ministeren.

Kl. 17:07

Udlændinge- og integrationsministeren (Kaare Dybvad Bek):

Jeg er sikker på, at jeg kan lave et skriftligt svar, hvor jeg kan sige, hvor mange der har fået statsborgerskab. Jeg har det ikke lige i hovedet på nuværende tidspunkt.

Jeg vil også bare sige, at vi har seks beslutningsforslag foran os, og det bliver noget af et teaterstykke, hvis man skal stå og blive forarget og lægge mig nogle ord i munden om, at jeg slet ikke vil gøre noget, når det er en helt anden ministers område, vi snakker om, når det handler om at inddrive su-gæld fra udenlandske studerende, som tager ud af landet igen. Lad os nu holde det på det leje, hvor det hører hjemme, i stedet for at starte sådan her, for ellers bliver det altså virkelig en lang aften.

Kl. 17:08

Formanden (Søren Gade):

Tak for det. Der er ikke flere korte bemærkninger. Vi siger tak til udlændinge- og integrationsministeren. Vi starter nu ordførerrækken, og jeg byder velkommen til hr. Kasper Sand Kjær fra Socialdemokratiet.

Kl. 17:08

(Ordfører)

Kasper Sand Kjær (S):

Tak for ordet. Med beslutningsforslaget her foreslår Dansk Folkeparti, at der fremsættes den nødvendige lovgivning, der kan forhindre udlændinge med misligholdt su-gæld i at få permanent opholdstilladelse eller indfødsret i Danmark. I Socialdemokratiet mener vi, at det er dybt kritisabelt, når udlændinge undlader at betale deres su-gæld, og at flere endda rejser ud af landet, selv om de endnu ikke har tilbagebetalt deres su-gæld. Som det jo står anført i beslutningsforslagets bemærkninger, er udlændinges misligholdte su-gæld steget med 800 mio. kr. på 3 år, hvilket efterlader dem med en stor gæld til statskassen på hele 1,3 mia. kr. Det er naturligvis fuldstændig uholdbart, det skal der ikke være nogen tvivl om. På den baggrund vil jeg også gerne takke Dansk Folkeparti for at fremsætte beslutningsforslaget. Det er en vigtig problemstilling, og det er jo også en problemstilling, som flere regeringer tidligere har forsøgt at løse – desværre uden held.

Som reglerne er indrettet i dag, kan udlændinge, der er omfattet af EU-reglerne om fri bevægelighed, opnå en permanent opholdstilladelse, på trods af at de har su-gæld. Det samme gør sig gældende for udlændinge fra tredjelande, da gæld i form af su-lån ikke er omfattet af betingelserne for permanent ophold. Foruden at omhandle udlændinge, der ønsker at få permanent ophold i Danmark, omhandler beslutningsforslaget også personer, der ønsker at opnå statsborgerskab.

Trods al sympati for forslaget vil jeg sige det sådan, at vi i Socialdemokratiet ikke for nuværende har nogen planer om, at der skal ændres på betingelserne hverken for opnåelse af permanent ophold eller dansk statsborgerskab. Reglerne er jo blevet strammet flere gange. Det er godt, at de er blevet det, og det er et bredt flertal i Folketinget, som står bag de nuværende regler. Så for nuværende kan Socialdemokratiet ikke støtte forslaget, men tak for at rejse debatten, og jeg vil bestemt ikke afvise, at det i forbindelse med en revision af reglerne på et tidspunkt kunne indgå i de drøftelser, både hvad angår permanent ophold og dansk statsborgerskab. Tak for ordet.

Kl. 17:10

Formanden (Søren Gade):

Tak for det. Der er en enkelt kort bemærkning. Hr. Mikkel Bjørn, Dansk Folkeparti.

Kl. 17:10

Mikkel Bjørn (DF):

Okay, jeg skal forstå det sådan, at i forhold til en person, på trods af at han muligvis har en stor su-gæld til den danske stat, som han ikke har nogen som helst intention om at betale tilbage, mener Socialdemokratiet ikke, at der skal strammes, således at han ikke kan få et dansk statsborgerskab. Altså, Socialdemokratiet mener, at det på trods af det bør være sådan, at den person vil kunne få et dansk statsborgerskab.

Kl. 17:10

Formanden (Søren Gade):

Ordføreren.

Kl. 17:10

Kasper Sand Kjær (S):

Nej, det skal forstås sådan, at vi for vel ikke engang 2 år siden lavede en stor aftale, der strammede reglerne for at opnå dansk statsborgerskab. Det er rigtig godt, det er en rigtig god aftale. Det er vigtigt, at det danske pas er noget særligt, og der skal være stramme regler for at kunne opnå det, men vi kan jo ikke hele tiden ændre reglerne for det. Derfor kunne det sagtens være, at man på et tidspunkt kunne kigge på, om det kunne indgå i det, men vi har ikke tænkt os at åbne hele den lovgivning igen grund af det her ene element.

Kl. 17:11

Formanden (Søren Gade):

Hr. Mikkel Bjørn.

Kl. 17:11

Mikkel Bjørn (DF):

Selvfølgelig kan vi det. Hver eneste dag kunne vi vedtage ny lovgivning her i Folketingssalen, der strammede op på det her område, og det ville vi i Dansk Folkeparti gerne bakke op om. Vi deltager også gerne i forhandlinger om et nyt statsborgerskabscirkulære, for selvfølgelig er danskernes tryghed og sikkerhed, og i det her tilfælde ikke mindst velstand, i deres eget land helt afgørende for os som parti her i Folketinget. Vi er repræsentanter for danskere derude, som må lide under konsekvenserne af, at man ikke strammer op på det her område, når man har muligheden for det. Så jeg synes, at regeringen skulle indkalde til forhandlinger, så vi kan få strammet op, og så folk ikke kan have gæld til det offentlige og på trods af det få statsborgerskab på et senere tidspunkt.

Kl. 17:12

Formanden (Søren Gade):

Ordføreren.

Kl. 17:12

Kasper Sand Kjær (S):

Det er jo hr. Mikkel Bjørn, der stiller spørgsmålene, og mig, der har svarene, men hvis jeg kunne spørge den anden vej, kunne jeg have lyst til at spørge, hvorfor Dansk Folkeparti ikke bare havde det med til bordet og indgik i den aftale, der blev lavet om indfødsret for få år siden. Så kunne det jo sagtens have været, at det allerede nu havde været en del af reglerne. Men vi kan jo ikke i tide og utide ændre på regler, som trods alt også har stor betydning for menneskers liv og fremtid, og derfor må vi gøre det ordentligt, når vi så gør det.

Kl. 17:12

Formanden (Søren Gade):

Hr. Nick Zimmermann, Dansk Folkeparti.

Kl. 17:12

Nick Zimmermann (DF):

Der må jeg så lige rette ordføreren. Det havde vi sådan set med som et af vores krav. Jeg tror bare ikke, der var en opbakning til at gennemføre det. Men jeg synes sådan set, det minder lidt om en mangel på respekt over for danskerne, der bare skal holde for. Altså, hvorfor skal danskerne rende og knokle sig selv halvt ihjel og nu lige en ekstra dag om året med afskaffelsen af store bededag, for at der så kan være andre, der egentlig kan få nogle goder af det danske velfærdssamfund – tage noget su, bruge noget su-gæld og så lade være at betale det tilbage til danskerne. Det er da virkelig urimeligt. Har ordføreren og regeringen seriøst ikke tænkt sig at gøre noget ved det?

Kl. 17:13

Formanden (Søren Gade):

Ordføreren.

Kl. 17:13

Kasper Sand Kjær (S):

Som jeg har redegjort for i min tale, kan vi jo ikke ændre reglerne hele tiden og hver eneste dag, selv om der ville være et ønske fra et parti i Folketinget. Jeg tror sådan set også, at danskerne har en forventning om, at vi tager vores arbejde herinde seriøst og dermed også behandler den lovgivning, som handler om folks liv og rettigheder, seriøst og ikke ændrer det, hver eneste dag der er et nyt påfund om, hvad der kunne ændres i lovgivningen.

Kl. 17:13

Formanden (Søren Gade):

Hr. Nick Zimmermann.

Kl. 17:13

Nick Zimmermann (DF):

Det bliver jeg nødt til at sige virkelig er en mærkelig holdning at have, altså at vi ikke kan ændre reglerne hele tiden. Selvfølgelig kan vi da ændre reglerne, når det bliver krævet, at der er noget, der skal laves om. Vi kan ikke ændre reglerne hele tiden, siger ordføreren, i forhold til danskerne. Men danskerne har da virkelig et oprigtigt ønske i, at vi ændrer reglerne, hvis der er nogle ting, der er til gode for dem. Så at sige, at vi ikke hele tiden kan lave nye udlændingeregler, fordi vi lavede nogle for 2 år siden, er da virkelig mærkeligt. Er det seriøst regeringens holdning? Hvad så, hvis der sker noget, der kræver, at der skal være noget hastelovgivning eller noget akut lovgivning inden for udlændingeområdet? Så vil man ikke gøre det, fordi man lavede en udlændingelov for 2 år siden, der i øvrigt ikke havde nogen af DF's punkter om at lave den her inddrivelse af gælden med?

Kl. 17:14

Formanden (Søren Gade):

Ordføreren.

Kl. 17:14

Kasper Sand Kjær (S):

Altså, jeg er godt med på, at hr. Nick Zimmermann repræsenterer et parti, som jo også leder lidt efter sin berettigelse og derfor finder tilbage til gamle opskrifter, som vel er, at hvis man hver eneste uge kan have en ny udlændingepolitisk diskussion og kan lave en ny aftale og en ny regel, kan man jo fylde spaltepladsen med det. Men det er bare ikke en seriøs måde at arbejde med et vigtigt politikområde på. Altså, det her handler om, hvordan vi passer på vores velfærdssamfund, og hvordan vi sikrer stramme regler for, hvem der kommer hertil, hvem der opnår rettigheder i vores samfund, og hvem der kan få et dansk pas. Det skal vi have stramme regler for, og så kan vi jo ikke gå og ændre det, hver eneste gang Dansk Folkeparti har brug for en ny overskrift.

Kl. 17:15

Formanden (Søren Gade):

Tak for det. Der er ikke flere korte bemærkninger. Vi siger tak til hr. Kasper Sand Kjær fra Socialdemokratiet. Og jeg byder nu velkommen til hr. Mads Fuglede fra Venstre.

Kl. 17:15

(Ordfører)

Mads Fuglede (V):

Tak for ordet. Det specifikke beslutningsforslag her omhandler reglerne for permanent opholdstilladelse og indfødsret. Det er en aftale, som jeg selv var med til at indgå for par år siden, hvor vi ikke havde det her oppe at vende. Og det er jo egentlig en skam, for i bund og grund er jeg meget lydhør over for den problemstilling, der rejses her. Jeg er enig med forslagsstillerne i, at det er problem, at der er folk, der forlader landet med en stor su-gæld. Og det problem har været voksende, og i nogle tilfælde har det været meget svært at inddrive gælden. Om det så falder under en bagatelgrænse for, hvornår man kan få indfødsret eller ej, kan man jo så tage en diskussion om i forbindelse med en aftale, hvor man vurderer reglerne for indfødsret i Danmark. Vi havde det ikke på det tidspunkt, hvor vi diskuterede det sidst, og det er jo egentlig en skam. Det bør ikke være sådan, at man kan nyde godt af det danske samfunds gavmildhed og så aldrig betale for det, man modtager.

Det er dog vigtigt for mig kort at nævne, at udenlandske studerende samlet set er en økonomisk gevinst for Danmark. Da vi forbedrede mulighederne for nylig for at hyre international arbejdskraft, var et af de elementer vi gennemgik, at det skulle være lettere for udenlandske dimittender at blive i Danmark og arbejde, netop fordi det er så stort et bidrag til Danmark, til trods for at der også er nogle, der ikke betaler deres gæld.

Når vi i Venstre ikke kan støtte beslutningsforslaget, er det, fordi vi synes, vi skal undersøge det her nærmere og så også finde en grænse for, hvornår vi synes noget er en bagatel eller ej. Det ville jo kræve, at vi åbnede aftalen om indfødsret i Danmark. Den er Dansk Folkeparti ikke med i, men det kunne være, at man har lyst til at være det på et senere tidspunkt. Nu har man jo i hvert fald et lille, omend meget, meget bitte hjørne, hvor man har en kraftig holdning til det her omkring misligholdt su-gæld. Jeg håber ikke, at det bare er det at have su-gæld i det hele taget, man er inde på her, men misligholdt su-gæld.

Så kan det jo være, at vi når frem til, at vi skal lave en ændring af reglerne om misligholdt su-gæld og så det at få permanent ophold eller statsborgerskab i Danmark. Jeg synes i hvert fald, at misligholdt su-gæld og også tilbagebetalingskrav vil være et oplagt element at føje til en revidering af aftalen i et eller andet omfang. Tak for ordet.

Kl. 17:18

Formanden (Søren Gade):

Tak for det. Der er en enkelt kort bemærkning. Hr. Mikkel Bjørn, Dansk Folkeparti.

Kl. 17:18

Mikkel Bjørn (DF):

Tak for det, og tak til ordføreren. Jeg kan forsikre ordføreren om, at vi i Dansk Folkeparti har et langt katalog med forslag til stramninger på det her område. Så derfor vil jeg også spørge ordføreren – når ordføreren siger, at han faktisk er positivt stemt over for Dansk Folkepartis forslag på det her område – om ikke han vil indstille, at regeringen indkalder til nogle forhandlinger på det her område, sådan at vi kan få strammet op på de områder, sådan at danskerne kan være bevidste om, at vi tager deres udfordringer seriøst, og at udlændinge selvfølgelig ikke både kan have gæld til det offentlige og samtidig senere få opholdstilladelse og på et tidspunkt måske ovenikøbet statsborgerskab.

Kl. 17:18

Formanden (Søren Gade):

Ordføreren.

Kl. 17:18

Mads Fuglede (V):

Nu er jeg ikke så meget inde i den del, der handler om, hvordan vi inddriver gæld. Det er ikke rigtig mit ressortområde. Men jeg vil da synes, det er naturligt, at hvis man forlader Danmark og man  vender tilbage – og vi ved, at vedkommende har gæld i Danmark – så gør vi en indsats for at modregne den gæld i den løn, man så måtte modtage, når man kommer tilbage for at arbejde i Danmark på et tidspunkt. Om vi så skal til at åbne indfødsretsaftalen igen her efter 2 år, ved jeg ikke rigtig, altså om det er noget, vi kommer til at kæmpe hårdt for. Men hvis det er tilfældet, at vi skal revidere nogle regler, er det her noget, vi er meget lydhøre over for. Jeg synes, der er meget rimeligt i det, man lægger op til her, selv om jeg også kan se for mig, at der er en bagatelgrænse, og vi bliver nødt til at diskutere, hvornår man synes det skal være udslagsgivende.

Kl. 17:19

Formanden (Søren Gade):

Hr. Mikkel Bjørn for anden korte bemærkning.

Kl. 17:19

Mikkel Bjørn (DF):

Jeg forestiller mig egentlig ikke, at det er så svært at åbne den aftale, for regeringen sidder på et flertal nu og kan sagtens tage initiativ til at åbne den her aftale, og vil formentlig også sagtens kunne få en ny aftale på plads, der vi vil sikre nogle ordentlige stramninger på det her område, som en bred vifte af partier vil kunne stå inde for. Så det undrer mig lidt, at der er den her tilbageholdenhed hos ordføreren og også hos Socialdemokratiets ordfører og hos ministeren i forhold til at åbne den her aftale og få strammet op. Hvis der er områder, hvor der kan strammes op, hvorfor så ikke udnytte den mulighed?

Kl. 17:20

Formanden (Søren Gade):

Ordføreren.

Kl. 17:20

Mads Fuglede (V):

Jeg må forstå, at man fra Dansk Folkepartis side har stærke overvejelser om at gå ind i forliget eller måske vil søge adgang til at være en del af forliget. Man forlod det jo i sin tid meget hastigt lige pludselig uden rigtig at spille ind med nogen krav til aftalen. Men det viser sig jo, at I har en række krav, og det glæder mig, at man besinder sig, for vi vil jo gerne lave brede forlig i regeringen og vil også gerne diskutere det her – indfødsretsaftalen – på et tidspunkt også med Dansk Folkeparti, hvis man nu ændrer kurs.

Kl. 17:20

Formanden (Søren Gade):

Tak for det. Der er ikke flere korte bemærkninger. Vi siger tak til hr. Mads Fuglede fra Venstre. Og jeg byder nu velkommen til hr. Mohammad Rona fra Moderaterne.

Kl. 17:21

(Ordfører)

Mohammad Rona (M):

Tak for det. Først og fremmest vil jeg gerne takke forslagsstillerne for at fremsætte dette beslutningsforslag, som jeg faktisk mene italesætter en reel problematik.

I Moderaterne går vi ind for en stram udlændingepolitik. Det kræver overordnet set, at man overholder de danske regler og bidrager til samfundet. Vi går også ind for, at man udviser en særlig vilje og engagement for at opnå permanent ophold eller statsborgerskab.

Men jeg tror også, vi er nået til det punkt nu her, hvor vi har strammet reglerne gevaldigt, og jeg har sådan set lidt svært ved at se, hvor vi ellers kan stramme. Det er jo selvfølgelig klart, at det, at folk forlader Danmark med en gæld, på ingen måde er o.k.

Moderaterne kan imidlertid ikke støtte op om beslutningsforslaget, da vi mener, at det kræver en mere dybdegående undersøgelse, så vi kan sikre, at ændringerne ikke vil have utilsigtede konsekvenser. Tak.

Kl. 17:22

Formanden (Søren Gade):

Tak for det. Der er ingen korte bemærkninger. Så vi siger tak til hr. Mohammad Rona fra Moderaterne. Og jeg byder nu velkommen til fru Kirsten Normann Andersen fra Socialistisk Folkeparti.

Kl. 17:22

(Ordfører)

Kirsten Normann Andersen (SF):

Tak for det. Udlændinges misligholdte su-gæld handler i bund og grund om solidaritet, og derfor har SF også været beredvillige i forhold til det konstruktive arbejde med at nedbringe den. Jeg synes derfor også, at der kan være anslaget til en rimelighed i forslaget her, og alligevel er jeg ikke sikker på, at jeg kan se den rimelighed i praksis. Det er der et par grunde til.

For det første er permanent opholdstilladelse i forvejen et nåleøje, det er ekstremt krævende at komme igennem takket være mange års stramninger. I SF er vi meget skeptiske over for at stramme et garn, der i forvejen kvæler barnet, endnu mere. For det andet: Hvor stort er problemet reelt? Har forslagsstilleren undersøgt det? Givet at man i forvejen skal leve op til en lang række krav såsom fast arbejde for at opnå permanent opholdstilladelse, er der så reelt tale om, at su-gældssatte udlændinge render rundt og trækker permanente opholdstilladelser ud? Og for det tredje: Ifald de gør det, er tilbagebetalingsraten hos dem så ikke ret stor? Hvis de rent faktisk har arbejdet så meget og på anden vis opfyldt de strenge krav til den permanente opholdstilladelse, betaler de så ikke su-gælden tilbage?

Kort sagt tror jeg faktisk, at det her forslag, selv om det kan forekomme rimeligt på overfladen, så bare tilføjer yderligere stramninger og bureaukratisk tyngde til en lovgivning, der i forvejen er særdeles behæftet med begge dele. Af den grund kan SF heller ikke støtte beslutningsforslaget.

Kl. 17:24

Formanden (Søren Gade):

Tak for det. Der er ingen korte bemærkninger, og vi siger tak til fru Kirsten Normann Andersen fra Socialistisk Folkeparti. Og jeg byder nu velkommen til hr. Kristian Bøgsted fra Danmarksdemokraterne

Kl. 17:24

(Ordfører)

Kristian Bøgsted (DD):

Tak for ordet. Forslaget her synes vi i Danmarksdemokraterne faktisk er et ganske udmærket forslag. Lad mig starte med at sige, at hvis man som udlænding kommer til landet, og man mener, at man vil bidrage, fordi man faktisk vil det danske samfund, så er det selvfølgelig også positivt, at man vælger at sige, at man skal have noget uddannelse, hvis man mangler det.

Til gengæld er det jo så netop fuldstændig uacceptabelt, hvis man ikke betaler sin gæld tilbage og siger tak for de muligheder, som det danske samfund har stillet til rådighed. Og derfor støtter vi selvfølgelig forslaget her. For misligholdt su-gæld burde netop ligesom al anden gæld til det offentlige høre ind under det, der gør, at man, hvis man har det, så ikke kan få permanent opholdstilladelse eller statsborgerskab.

Så igen vil jeg sige, at vi støtter forslaget.

Kl. 17:25

Formanden (Søren Gade):

Tak for det. Der er ingen korte bemærkninger, så vi siger tak til hr. Kristian Bøgsted fra Danmarksdemokraterne. Jeg byder nu velkommen til fru Sandra Elisabeth Skalvig fra Liberal Alliance.

Kl. 17:25

(Ordfører)

Sandra Elisabeth Skalvig (LA):

Tak for ordet. Først vil jeg gerne takke hr. Mikkel Bjørn og Dansk Folkeparti for at fremsætte det her beslutningsforslag – et forslag, der har til formål at skærpe kravene og lade misligholdt su-gæld være til hinder for opnåelse af permanent opholdstilladelse og indfødsret. Vi har i Danmark et meget generøst su-system. Den danske su er faktisk den højeste i verden, og derfor er det også en hån imod skatteyderne, at den samlede gæld for udenlandske studerende er nået op på 1,3 mia. kr. Det mener vi i Liberal Alliance er uacceptabelt. Derfor er vi i Liberal Alliance positive over for den del af forslaget, der handler om, at misligholdt su-gæld skal være til hinder for opnåelse af en permanent opholdstilladelse. Vi mener, det er rimeligt, at misligholdt su-gæld anses for at være forfalden gæld til det offentlige. Hvis det her forslag var fremsat som et særskilt beslutningsforslag, ville vi i Liberal Alliance kunne bakke op om det.

Liberal Alliance er en del af den nuværende aftale om indfødsret og dermed en del af aftalekredsen – en aftale, der blev indgået sammen med de nuværende regeringspartier og Det Konservative Folkeparti. I indfødsretsaftalen var vi med til at sikre en skærpelse af kravene for dansk indfødsret, for det er efter vores optik ikke en ret at få tildelt et dansk statsborgerskab. Et dansk statsborgerskab er noget, man skal gøre sig fortjent til, og tildeling af et statsborgerskab er en tillidserklæring fra det danske samfund og skal derfor ske under hensyntagen til sammenhængskraften i Danmark og på baggrund af strenge krav, heriblandt ingen forfalden eller misligholdt gæld til det offentlige.

Vi er i Liberal Alliances stolte af at være en del af aftalen om indfødsret, men vi er ligeledes også forpligtet, i forhold til at yderligere skærpelse skal drøftes i aftalekredsen. Derfor kan Liberal Alliance ikke støtte dette beslutningsforslag, men vi er på ingen måde afvisende over for at tage forslaget med til en drøftelse sammen med de andre partier i aftalekredsen. Tak for ordet.

Kl. 17:27

Formanden (Søren Gade):

Tak for det. Der er en enkel kort bemærkning fra hr. Mikkel Bjørn, Dansk Folkeparti.

Kl. 17:27

Mikkel Bjørn (DF):

Tak for det. Og jeg er da glad for at høre, at endnu et parti bakker op om hensigten med det her forslag. Så er der så igen det her med, at man er en del af en aftalekreds, og derfor kan man ikke stemme for. Og så hører jeg fra ordføreren, at man ikke er afvisende over for at tage det her med til aftalepartierne, og det vil jeg spørge lidt nærmere ind til. Har man rent faktisk tænkt sig at gøre det? Altså det, at man ikke afvisende over for noget, er jo sådan en meget løs og uforpligtende hensigtserklæring. Jeg kunne godt tænke mig, at ordføreren blev lidt skarpere på, om Liberal Alliance rent faktisk har tænkt sig at tage det her med til de andre aftalepartier, sådan at vi kan få strammet op på det her område?

Kl. 17:28

Formanden (Søren Gade):

Ordføreren.

Kl. 17:28

Sandra Elisabeth Skalvig (LA):

Altså, vi er i Liberal Alliance på ingen måde, som jeg også sagde, afvisende, men faktisk relativt positive over for den her del også; men ordføreren må også forstå, at vi jo er en del af den nuværende aftalekreds og derfor er forpligtet til, at skærpelser skal drøftes i den kreds. Men, altså, vi er på ingen måde afvisende, men meget positive over for det.

Kl. 17:28

Formanden (Søren Gade):

Hr. Mikkel Bjørn.

Kl. 17:28

Mikkel Bjørn (DF):

Ja, men det er jo lidt en gentagelse af det, der blev sagt før. Jeg forstår godt, at det skal drøftes i aftalekredsen. Jeg spørger bare, om ordføreren rent faktisk har tænkt sig at tage det her med til aftalekredsen og sige dér, at man ønsker, at der bliver strammet op på det her område. Eller siger man bare, at man ikke er afvisende, og så kan man ligesom undlade at forholde sig til det. Har man tænkt sig at gøre noget? Det er det, jeg spørger om.

Kl. 17:29

Formanden (Søren Gade):

Ordføreren.

Kl. 17:29

Sandra Elisabeth Skalvig (LA):

Altså, vi vil gerne tage det her forslag med, når vi næste gang mødes og drøfter indfødsretsaftalen.

Kl. 17:29

Formanden (Søren Gade):

Tak for det. Og der er ikke flere korte bemærkninger. Vi siger tak til fru Sandra Elisabeth Skalvig fra Liberal Alliance. Jeg byder nu velkommen til fru Brigitte Klintskov Jerkel fra Det Konservative Folkeparti.

Kl. 17:29

(Ordfører)

Brigitte Klintskov Jerkel (KF):

Mange tak. Og tak til Dansk Folkeparti for at rejse debatten om at lade misligholdt su-gæld være til hinder for at opnå permanent opholdstilladelse og indfødsret. I Det Konservative Folkeparti mener vi, at det giver god mening at ligestille gæld til det offentlige, sådan at misligholdt su-gæld også skal have en konsekvens. Vi støtter derfor beslutningsforslaget. Vi ønsker samtidig at stramme reglerne for permanent ophold og indfødsret og ønsker en forhandling på hele området, som vi håber ministeren snart indkalder ordførerne til. Tak for ordet.

Kl. 17:30

Fjerde næstformand (Karina Adsbøl):

Tak for det. Der er en kort bemærkning til hr. Mikkel Bjørn fra Dansk Folkeparti. Værsgo.

Kl. 17:30

Mikkel Bjørn (DF):

Jamen det er egentlig lidt i forlængelse af mit spørgsmål til Liberal Alliance. Har Konservative tænkt sig at tage initiativ til, at der bliver indkaldt til møde i aftalekredsen, så der kan blive strammet op? Det kan godt være, ordføreren sagde det, men jeg missede det lige så.

Kl. 17:30

Fjerde næstformand (Karina Adsbøl):

Ordføreren.

Kl. 17:30

Brigitte Klintskov Jerkel (KF):

Jeg har faktisk nævnt over for ministeren tidligere, at vi ønsker en forhandling både i forhold til indfødsret og permanent ophold og også i forhold til familiesammenføring.

Kl. 17:30

Fjerde næstformand (Karina Adsbøl):

Hr. Mikkel Bjørn for anden korte bemærkning. Værsgo.

Kl. 17:30

Mikkel Bjørn (DF):

Jeg er rigtig glad for, at Konservative tager ansvar på det her område. Jeg synes, de andre ordførere var lidt mere vævende i forhold til en forpligtende hensigtserklæring om, at man vil indkalde til en forhandling i aftalekredsen. Så det er jeg glad for, og tak for det.

Kl. 17:31

Fjerde næstformand (Karina Adsbøl):

Ordføreren

Kl. 17:31

Brigitte Klintskov Jerkel (KF):

Tak. Nu tænker jeg, at det jo selvfølgelig er ministeren, der skal indkalde til forhandlinger – jeg har nok lidt svært ved, at det er mig, der skal gøre det. Det gør jeg gerne, men jeg tænker, at det er noget, ministeren skal stå for. Men vi har i hvert fald nævnt over for ministeren, at det ønsker vi der bliver indkaldt til.

Kl. 17:31

Fjerde næstformand (Karina Adsbøl):

Så er der en kort bemærkning til hr. Mads Fuglede fra Venstre. Værsgo.

Kl. 17:31

Mads Fuglede (V):

Det er mere sådan et opklarende spørgsmål: Er det her så De Konservative, der giver udtryk for, at man vil forlade den forligskreds, man er en del af, siden man nu ønsker at ændre aftalen? Er det sådan, det skal forstås?

Kl. 17:31

Fjerde næstformand (Karina Adsbøl):

Ordføreren, værsgo.

Kl. 17:31

Forhandling

Brigitte Klintskov Jerkel (KF):

Nej, sådan skal det ikke forstås. Det skal forstås sådan, at vi støtter beslutningsforslaget og vi ønsker forhandling på området – på indfødsretsområdet og permanent ophold og familiesammenføring.

Kl. 17:31

Fjerde næstformand (Karina Adsbøl):

Hr. Mads Fuglede for sin anden korte bemærkning. Værsgo.

Kl. 17:31

Forhandling

Mads Fuglede (V):

Men det er da en lidt spøjs måde at indgå forlig på at aftale noget i en kreds og så bagefter gå ud og genforhandle forliget i offentligheden. Det plejer da som regel at føre til, at man forlader et forlig.

Kl. 17:32

Fjerde næstformand (Karina Adsbøl):

Ordføreren, værsgo.

Kl. 17:32

Brigitte Klintskov Jerkel (KF):

Jamen nu støtter vi det her forslag, fordi vi synes, det er et udmærket forslag, at det skal have konsekvens, hvis man har misligholdt gæld til det offentlige, og at man ligesom sidestiller su-gæld med, hvilken gæld man ellers kan have til det offentlige. Så det forslag støtter vi, og det håber vi selvfølgelig at der så er flertal for her i Folketingssalen.

Kl. 17:32

Fjerde næstformand (Karina Adsbøl):

Tak for det. Der er ikke flere korte bemærkninger. Tak til fru Brigitte Klintskov Jerkel fra Det Konservative Folkeparti. Den næste ordfører er hr. Peder Hvelplund fra Enhedslisten. Værsgo.

Kl. 17:32

(Ordfører)

Peder Hvelplund (EL):

Tak for det, formand. Der skal ikke herske nogen tvivl om, at gæld selvfølgelig skal inddrives, uanset om det er su-gæld, eller hvad det er, under behørig hensyntagen til den tilbagebetalingsevne, der er hos skyldneren. Jeg synes, vi skal se på, hvordan man kan sikre, at gæld bliver inddraget. Jeg synes til gengæld ikke, man skal blande det sammen med hverken permanent ophold eller statsborgerskab.

Hvis vi går tilbage til grundloven fra 1849, var der jo en række undtagelser for, hvem der kunne få stemmeret. Fruentimmere, folkehold, fallenter, fjolser, fremmede og forbrydere er i hvert fald nogle af dem; jeg tror ikke, jeg fik nævnt alle syv. Men en af dem var netop fallenter, og man kan sige, at der har vi jo gradvis siden da sikret, at adgang til de fulde demokratiske rettigheder ikke skal være betinget af, om man har gæld til det offentlige. Derfor synes jeg også, at det vil være en indskrænkning af de demokratiske rettigheder, hvis vi gør det her til genstand for noget, som gøres til en betingelse for opnåelse af statsborgerskab, hvis man i øvrigt opfylder de øvrige betingelser, der er. Så derfor kommer Enhedslisten ikke til at støtte det her forslag.

Kl. 17:34

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, og så går vi videre til den næste ordfører i rækken, som er hr. Christian Friis Bach fra Radikale Venstre. Værsgo.

Kl. 17:34

(Ordfører)

Christian Friis Bach (RV):

Tak for det. Radikale Venstre kan ikke støtte beslutningsforslaget. Der er rigeligt med snubletråde på vejen mod permanent ophold og statsborgerskab i Danmark, og de fleste analyser viser jo, at en nemmere adgang dertil ville være integrationsfremmende og sikre, at man i langt højere grad ville bestræbe sig på at opnå arbejde og tilknytning og netværk, og derfor vil det her være en yderligere barriere, som vil føre den forkerte vej. Studerende, der af helbredsmæssige, familiemæssige, psykiske årsager kortvarigt måtte komme i gældsproblemer i forhold til deres su-gæld, men som indgår fornuftige afdragsordninger og aftaler med det offentlige om at tilbagebetale, skal ikke straffes yderligere, og derfor kan vi ikke støtte beslutningsforslaget.

Kl. 17:35

Fjerde næstformand (Karina Adsbøl):

Tak. Der er en enkelt kort bemærkning fra hr. Mikkel Bjørn, Dansk Folkeparti. Værsgo.

Kl. 17:35

Mikkel Bjørn (DF):

Det var alligevel noget af en melding fra Folketingets talerstol, at det simpelt hen skulle være integrationsfremmende, at man kan få opholdstilladelse og dansk statsborgerskab i Danmark, på trods af at man skylder den danske stat penge og muligvis aldrig nogen sinde har intentioner om at betale de penge tilbage. Det er sådan set bare det, vi ønsker en opstramning på her, altså, at man selvfølgelig ikke både skal kunne skylde den danske stat penge og dermed danske skatteydere penge og samtidig få belønning i form af opholdstilladelse og statsborgerskab. Men det skulle simpelt hen være integrationsfremmende, at vi på trods af den gæld vælger at give folk opholdstilladelse og statsborgerskab?

Kl. 17:35

Fjerde næstformand (Karina Adsbøl):

Ordføreren, værsgo.

Kl. 17:35

Christian Friis Bach (RV):

Radikale mener, at gæld skal inddrives og tilbagebetales, uanset hvem og hvordan man har opnået den gæld, og det står vi ved. Der er endda lavet undersøgelser af det, og det har vist sig, at paradigmeskiftet, altså de dårligere muligheder for at kunne opnå permanent ophold, hvor f.eks. netværk, tilknytning til arbejdsmarkedet ikke i samme grad talte med i opnåelsen af permanent opholdstilladelse, faktisk har skadet integrationen i Danmark, og de undersøgelser vil jeg opfordre hr. Mikkel Bjørn til at orientere sig i.

Kl. 17:36

Fjerde næstformand (Karina Adsbøl):

Spørgeren for den anden korte bemærkning. Værsgo.

Kl. 17:36

Mikkel Bjørn (DF):

Mener ordføreren også, at det er integrationshæmmende, at vi eksempelvis har en begrænsning på at få dansk statsborgerskab, hvis man har begået personfarlig kriminalitet eller kriminalitet i det hele taget?

Kl. 17:36

Fjerde næstformand (Karina Adsbøl):

Ordføreren, værsgo.

Kl. 17:36

Christian Friis Bach (RV):

Nej, det tænker jeg ikke umiddelbart der er en korrelation imellem, og det har jeg heller ikke sagt fra Folketingets talerstol. Jeg har blot påpeget, at der er lavet undersøgelser af, at det paradigmeskifte, der sker, hvor tilknytning, netværk, arbejde, deltagelse i fodboldklub ikke i samme grad tæller, faktisk har skadet integrationen i Danmark, og derfor ser vi gerne, at man i højere grad kan få en belønning i det danske samfund i form af et permanent ophold eller et statsborgerskab, fordi det faktisk vil styrke integrationen betydeligt.

Kl. 17:37

Fjerde næstformand (Karina Adsbøl):

Tak. Der er ikke flere korte bemærkninger, og så siger vi tak til ordføreren og går videre til næste ordfører i rækken, som er fru Helene Liliendahl Brydensholt, Alternativet. Værsgo.

Kl. 17:37

(Ordfører)

Helene Liliendahl Brydensholt (ALT):

Tak for det. Dansk statsborgerskab er ikke afgørende for Gældsstyrelsens inddrivelsesindsats, så jeg ser ikke logikken i at gøre dette til hinder for opnåelse af hverken permanent opholdstilladelse eller indfødsret. Tværtimod gør det det endnu sværere for staten at inddrive su-gæld, hvis personerne ikke har ophold i Danmark. Hvis staten skal have nogen chance for at inddrive su-gælden, kræver det netop, at personen er her. Der er allerede urimelig høje krav til at få opholdstilladelse og i særdeleshed indfødsret, og i Alternativet mener vi absolut ikke, at kravene skal skærpes yderligere, og Alternativet er imod forslaget.

Kl. 17:38

Fjerde næstformand (Karina Adsbøl):

Tak. Der er en kort bemærkning fra hr. Mikkel Bjørn, Dansk Folkeparti. Værsgo.

Kl. 17:38

Mikkel Bjørn (DF):

Tak for det. Ordføreren nævner, at der allerede er urimeligt høje krav. Mener Alternativets ordfører, at det er et urimeligt højt krav, at man ikke både have kan have gæld til det offentlige, altså skylde danske skatteydere penge, og så samtidig opnå opholdstilladelse og statsborgerskab i Danmark?

Kl. 17:38

Fjerde næstformand (Karina Adsbøl):

Ordføreren.

Kl. 17:38

Helene Liliendahl Brydensholt (ALT):

Vi mener, at det er for høje krav, at man ikke kan have en eller anden vis form for gæld til det offentlige og så ikke opnå statsborgerskab.

Kl. 17:38

Fjerde næstformand (Karina Adsbøl):

Spørgeren for sin anden korte bemærkning. Værsgo.

Kl. 17:38

Mikkel Bjørn (DF):

Det må jeg sige. Det synes jeg naturligvis er en fuldstændig absurd melding. Altså, det er simpelt hen et for højt krav, at vi siger: Selvfølgelig kan du ikke både skylde os penge, skylde penge til danske skatteydere, der går på arbejde hver eneste dag, og så samtidig få permanent opholdstilladelse og statsborgerskab. Det er simpelt hen et urimelig højt krav. Det må jeg sige at jeg er forundret over at man mener fra Alternativets side.

Kl. 17:39

Fjerde næstformand (Karina Adsbøl):

Ordføreren.

Kl. 17:39

Helene Liliendahl Brydensholt (ALT):

Det er det, vi mener.

Kl. 17:39

Fjerde næstformand (Karina Adsbøl):

Tak. Der er ikke flere korte bemærkninger, så vi går videre til ordføreren for forslagsstillerne, hr. Mikkel Bjørn, Dansk Folkeparti. Værsgo.

Kl. 17:39

(Ordfører for forslagsstillerne)

Mikkel Bjørn (DF):

Tak for det. Det skal ikke være nogen hemmelighed, at vi i Dansk Folkeparti ikke mener, at mennesker, der ikke har tilbagebetalt deres gæld til det danske samfund, kan få permanent opholdstilladelse og senere statsborgerskab. Det synes vi ikke giver nogen mening. Ideelt set mener vi i Dansk Folkeparti slet ikke, at udlændinge uden dansk statsborgerskab burde kunne modtage ydelser i Danmark. Og som jeg sagde indledningsvis, er der desværre ikke opbakning til den model, og derfor er det selvfølgelig vigtigt, at vi får strammet op på det her område, så udlændinge, der kommer til Danmark, bidrager til samfundet og ikke bare tærer på vores offentlige ydelser og vores samfundsmæssige gæstfrihed og velvillighed uden at give noget tilbage.

Skatteministeren har oplyst, at der samlet set er 12.000 herboende udlændinge, der har misligholdt gæld til inddrivelse pr. 31. december 2022. De 12.000 udlændinge skylder i alt 953 mio. kr., hvoraf 710 mio. kr. er gældsposter vedrørende su-lån, og samlet set er cirka 243 mio. kr. tilbagebetalingskrav på su.

I samme svar oplyses det, at herboende udlændinge fra Somalia, Tyrkiet, Irak, Syrien og Afghanistan udgør topfem  over de hyppigst forekommende skyldnere. Mere end en tredjedel af de skyldnere kommer fra et af de fem lande, og samlet set skylder herboende somaliske, tyrkiske, irakiske, syriske og afghanske statsborgere 292 mio. kr. i misligholdt su-gæld. Med mere end en fordobling af den samlede gæld på bare 3 år til 1,3 mia. kr., virker det til, at flere udlændinge bevidst spekulerer i at optage su-gæld uden nogen intention om nogen sinde at betale gælden tilbage.

Det finder vi i Dansk Folkeparti helt urimeligt over for danske skatteborgere. Det danske samfund skal ikke betale for, at udlændinge stikker af fra deres forfaldne gæld, og udlændinge, der undlader at betale forfalden gæld tilbage, skal slet ikke siden have opholdstilladelse eller statsborgerskab i belønning.

Vi foreslår derfor, at reglerne for permanent opholdstilladelse og indfødsret strammes, så forfalden su-gæld, herunder også misligholdt gæld i form af tilbagebetalingskrav, gøres til en hindring for opnåelse af permanent opholdstilladelse og dansk indfødsret. Vi håber, at der her i Folketinget kan findes opbakning til den helt rimelige og nødvendige stramning. Tak for ordet.

Kl. 17:42

Fjerde næstformand (Karina Adsbøl):

Tak for det.

Da der ikke er flere, der har bedt om ordet, er forhandlingen sluttet.

Jeg foreslår, at forslaget henvises til Indfødsretsudvalget. Hvis ingen gør indsigelse, betragter jeg det som vedtaget.

 Det er vedtaget.

Det næste punkt på dagsordenen er:

18) 1. behandling af beslutningsforslag nr. B 86:

Forslag til folketingsbeslutning om ændring af reglerne for børns automatiske erhvervelse af dansk statsborgerskab og erhvervelse af statsborgerskab som biperson.

Af Mikkel Bjørn (DF) m.fl.

(Fremsættelse 17.03.2023).

Kl. 17:42

Fjerde næstformand (Karina Adsbøl):

Jeg kan forstå, at hr. Mikkel Bjørn ønsker 2 minutter til begrundelse af forslaget. Værsgo.

Kl. 17:43

Begrundelse

Mikkel Bjørn (DF):

Tak for det. Dansk Folkeparti ønsker med det her beslutningsforslag at ændre reglerne, således at børn af naturaliserede udlændinge, dvs. udlændinge, der har fået statsborgerskab ved lov, ikke længere modtager dansk statsborgerskab automatisk ved fødslen, men i stedet skal søge om det på lige fod med andre udlændinge. En sådan ordning vil forhindre, at dansk statsborgerskab gives til personer, hvis eneste tilknytning til Danmark er, at deres forældre på et tidspunkt har bestået en statsborgerskabsprøve.

Desværre har vi på det seneste set alt, alt for mange sager med udlændinge, der er blevet danske statsborgere enten som bipersoner eller som børn af naturaliserede udlændinge, der siden vender det danske samfund ryggen, begår grov kriminalitet, eksempelvis gentagne overfaldsvoldtægter, og er aktive i bandemiljøet; ja, der er sågar nogle, der melder sig som frivillige i islamiske terrororganisationer, der bedriver sexslaveri og hugger hovedet af uskyldige mennesker.

Siden 2012 er hele 735 bipersoner blev dømt for kriminalitet efter straffeloven; det er mennesker, der er blevet inviteret fuldt og helt ind i vores folkelige fællesskab med alle de utallige privilegier, der følger med, men som intet har gjort for at gøre sig fortjent til gavmildheden, og som gennem deres adfærd viser alt andet end taknemlighed; mennesker, for hvem det at være dansk statsborger alene er et kort til at slippe gratis ud af fængslet, der forhindrer os i at udvise selv de mest forhærdede kriminelle.

Vi foreslår derfor, at reglerne for børns erhvervelse at dansk statsborgerskab som biperson ændres, så bipersoner skal ansøge selvstændigt og – altså, hvis deres ansøgning imødekommes – optages på et lovforslag om indfødsrets meddelelse som hovedpersoner. Vi tror på, at disse ændringer vil styrke den danske nationalfølelse og øge respekten for og værdien af et dansk statsborgerskab, og samtidig vil ændringerne af reglerne give et mere retfærdigt og lige udgangspunkt, hvor statsborgerskabet gives til udlændinge på grundlag af egen dedikation, egne evner og egne kvalifikationer og ikke forældrenes. Enhver udlænding vil som følge af ændringen skulle gøre sig fortjent til at opnå dansk statsborgerskab. Vi opfordrer derfor regeringen til at fremsætte et lovforslag med det formål at ændre reglerne på det her område. Tak for ordet – og jeg glæder mig til debatten.

Kl. 17:45

Fjerde næstformand (Karina Adsbøl):

Tak til ordføreren. Forhandlingen er åbnet, og den første, der får ordet, er udlændinge- og integrationsministeren. Værsgo.

Kl. 17:45

Forhandling

Udlændinge- og integrationsministeren (Kaare Dybvad Bek):

Tak for det, formand. Dansk Folkeparti ønsker med forslaget at indføre regler om, at børn med naturaliserede forældre ikke automatisk erhverver dansk statsborgerskab ved fødslen, og at børn af forældre, der naturaliseres, ikke skal kunne erhverve dansk statsborgerskab som biperson sammen med deres forældre.

Jeg vil starte med at tilkendegive, at regeringen ikke støtter beslutningsforslaget. De foreslåede ændringer vil være et brud med en efterhånden lang tradition, vi har, for at erhverve dansk statsborgerskab her i landet. Danske statsborgere får danske børn, og det gælder også, uanset hvornår man er blevet dansk. Hertil kommer, at det følger af statsborgerretskonventionen, at børn med en dansk forælder automatisk erhverver dansk statsborgerskab efter deres danske forældre, hvis børnene fødes her i landet. Det er derfor ikke muligt inden for rammerne af vores internationale forpligtelser at indføre regler, der forhindrer børnenes automatiske erhvervelse at dansk statsborgerskab ved fødslen, når en forælder er dansk statsborger.

Hvad angår bipersoners erhvervelse af dansk statsborgerskab sammen med deres forældre, mener jeg ikke, at der er tale om en foræring. Vi møder folk med nogle krav, som Folketinget har vedtaget. F.eks. skal et barn over den kriminelle lavalder opfylde det samme vandelskrav som sine forældre. Det er en mangeårig tradition, at mindreårige børn af naturaliserede statsborgere, der har bopæl i Danmark, erhverver dansk statsborgerskab sammen med deres forældre.

Jeg tror, det giver god mening at lade børnene følge deres forældre, og derfor har vi ikke planer om at ændre de nuværende betingelser. Tak for ordet.

Kl. 17:47

Fjerde næstformand (Karina Adsbøl):

Tak til ministeren. Der er ikke ønske om en kort bemærkning, eller jo, der kom lige en kort bemærkning fra hr. Mikkel Bjørn, Dansk Folkeparti. Værsgo.

Kl. 17:47

Mikkel Bjørn (DF):

Jeg vil selvfølgelig bare sige, at jeg ikke er så overrasket over ministerens melding, men jeg er naturligvis ærgerlig og skuffet over, at regeringen åbenbart ikke, må jeg konstatere, følger så meget med i, hvad der egentlig foregår ude i det danske samfund. For der er ugentligt nye sager med personer, som har fået statsborgerskab, mange også som bipersoner eller børn af indvandrere, der har fået statsborgerskab, hvor der er tale om grov, grov personfarlig kriminalitet, altså kriminalitet, som vi meget sjældent ser er begået af danskere.

Derfor er der jo en tendens; vi er nødt til at stramme op på det her område. Vi er nødt til at gøre et eller andet. Vi kan ikke blive ved med at kaste statsborgerskaber i grams til mennesker, som ikke viser den taknemlighed, som det er at få et dansk statsborgerskab.

Kl. 17:48

Fjerde næstformand (Karina Adsbøl):

Ministeren.

Kl. 17:48

Udlændinge- og integrationsministeren (Kaare Dybvad Bek):

Jeg er udmærket klar over, at der for rundhåndet er blevet givet mængder af statsborgerskaber  igennem tiden. Jeg tror ikke, at problemet ligger i bipersonerne, vil jeg så sige. Problemet var jo, at dengang Dansk Folkeparti havde en stor del af magten i det her land, gav man statsborgerskab til en lang, lang række af folk, der næsten udelukkende kom fra Mellemøsten og Afrika, og det var tilbage i 00'erne, hvor Dansk Folkeparti virkelig havde indflydelse her i Folketinget.

Det er klart, at der er mange af dem, der har lavet ballade og kriminalitet, og som vi burde kunne smide ud, men som vi selvfølgelig ikke kan smide ud. Men det er nu engang sådan, som det er. Der vedgår vi jo arv og gæld som samfund. Om en 3-årig, eksempelvis, der får statsborgerskab som biperson til en voksen, der får statsborgerskab, bliver kriminel senere, er jo godt nok svært at forudsige, når vedkommende er 3 år gammel.

Kl. 17:48

Fjerde næstformand (Karina Adsbøl):

Så er det hr. Mikkel Bjørn for sin anden korte bemærkning.

Kl. 17:48

Mikkel Bjørn (DF):

Jeg er helt med på, hvad det er for en historieforfalskning, som Socialdemokratiet nu ad flere omgange har forsøgt at bedrive her i Folketingssalen, hvor de forsøger at sige, at Dansk Folkeparti var meget, meget lempeligere tilbage i 00'erne. Ja, det var alle partier. Hele det politiske spektrum var et helt andet sted.

Kigger du på de konkrete indfødsretslovforslag, der er stemt igennem, også tilbage i 00'erne, kan jeg forsikre dig om, at Dansk Folkeparti var det parti, der stemte imod langt, langt de fleste af dem. Socialdemokratiet stemte jo altså adskillige tusind mennesker igennem hvert eneste år. Så det, at Dansk Folkeparti skulle være mere lempelige end Socialdemokratiet eller på noget tidspunkt skulle have været det, er jo mildt sagt en meget, meget kreativ fortolkning af historien.

Kl. 17:49

Fjerde næstformand (Karina Adsbøl):

Ministeren.

Kl. 17:49

Udlændinge- og integrationsministeren (Kaare Dybvad Bek):

Jeg konstaterer bare det simple, nemlig at dengang Dansk Folkeparti var utrolig magtfulde, hvilket primært var i 00'erne, stemte man nogle lovforslag igennem, som ikke afspejlede sammensætningen af  de udlændinge, som var i Danmark.

Nu er vi kommet et sted hen, hvor cirka en fjerdedel af dem, som er på lovforslaget, er folk fra Mellemøsten og Nordafrika, men langt de fleste – de tre største nationaliteter på det seneste forslag – er tyskere, briter og polakker. Det afspejler det danske samfunds udenlandske befolkning. Det synes jeg er sundt, og det er da egentlig ærgerligt, at Dansk Folkeparti aldrig bragte det dertil, men at det skulle være Socialdemokratiet og andre partier, som gjorde det.

Kl. 17:50

Fjerde næstformand (Karina Adsbøl):

Hr. Mikkel Bjørn fra Dansk Folkeparti. Nej nej, ordføreren har haft sine to korte bemærkninger. Og så vil jeg lige minde om ikke at bruge direkte tiltale, som det skete ved det tidligere spørgsmål.

 Så er der ikke flere spørgere, og så må ministeren forlade talerstolen. Den næste er ordføreren for Socialdemokratiet, hr. Kasper Sand Kjær.

Kl. 17:50

(Ordfører)

Kasper Sand Kjær (S):

Tak. Med dette beslutningsforslag foreslår Dansk Folkeparti at ændre reglerne for børns automatiske erhvervelse af dansk statsborgerskab, så børn af naturaliserede udlændinge ikke automatisk modtager dansk statsborgerskab ved fødslen, men at disse skal søge om dansk statsborgerskab på linje med andre udlændinge.

I Socialdemokratiet mener vi, at det er en stor ære, et stort privilegium at blive dansk statsborger, og derfor skal vi selvfølgelig også stille høje krav til personer, der ønsker at opnå dansk statsborgerskab, for det skal ikke være let at blive statsborger her i landet; det skal tværtimod være svært, for et dansk pas er noget særligt. Derfor har vi i Socialdemokratiet jo også ad flere omgange været med til at stramme betingelserne for personer, der ønsker at opnå dansk statsborgerskab, senest med indfødsretsaftalen i 2021, hvor vi jo bl.a. sørgede for at udelukke kriminelle fra at kunne få dansk statsborgerskab.

Det er godt, at reglerne er stramme, og det skal de blive ved med at være, og det er de jo allerede i dag. Når det så kommer til det konkrete forslag fra Dansk Folkeparti, som vi behandler nu, så vil det jo bryde med en mangeårig dansk tradition for, at mindreårige børn opnår statsborgerskab sammen med deres forældre, og det vil samtidig bryde med Danmarks internationale forpligtelser. Derfor kan Socialdemokratiet ikke støtte forslaget.

Kl. 17:52

Fjerde næstformand (Karina Adsbøl):

Tak til ordføreren. Der er en kort bemærkning til hr. Mikkel Bjørn, Dansk Folkeparti.

Kl. 17:52

Mikkel Bjørn (DF):

Nu fik jeg jo ikke lov at spørge ministeren om det, jeg ville have spurgt ham om, så nu prøver jeg at spørge Socialdemokratiets ordfører i stedet for. Jeg kan næsten gætte mig til svaret, men tror Socialdemokratiets ordfører på det her område, at hvis Socialdemokratiet havde siddet ved magten tilbage i 00'erne på det her område i stedet for Dansk Folkeparti, som Socialdemokratiet var i 00'erne og ikke, som Socialdemokratiet er i dag, at Danmark ville have stået et bedre eller værre sted, end vi står i dag?

Kl. 17:52

Fjerde næstformand (Karina Adsbøl):

Ordføreren.

Kl. 17:52

Kasper Sand Kjær (S):

Jeg ved ikke, om jeg synes, at den der hypotetiske historieskrivning er specielt interessant. Altså, jeg konstaterer jo bare, at da Dansk Folkeparti var det mest magtfulde parti vel i dansk politik i 00'erne, var reglerne for at få dansk statsborgerskab, må man sige, noget slappere, end de er i dag.

Kl. 17:52

Fjerde næstformand (Karina Adsbøl):

Hr. Mikkel Bjørn for anden korte bemærkning.

Kl. 17:52

Mikkel Bjørn (DF):

Ja, det var de, fordi hele det politiske spektrum var 10 km til Venstre for, hvor det er i dag. Altså, Dansk Folkeparti var det eneste parti tilbage i 00'erne, der trak det her område i en fornuftig retning. Så jeg må sige, at jeg bliver pikeret, hver gang ministeren bringer den her meget, meget kreative historieforfalskning på banen; men jeg forstår godt, hvorfor han gør det, og det er, fordi Socialdemokratiet er et andet parti i dag, end det var tilbage i 00'erne. Og det anerkender jeg og vi da som parti i Dansk Folkeparti også hundrede procent. Men jeg synes, at det ikke er en ærlig præsentation af historien, hvis ikke man anerkender Dansk Folkepartis meget vigtige betydning på det her område, i forhold til at få rykket den her dagsorden i den rigtige retning.

Kl. 17:53

Fjerde næstformand (Karina Adsbøl):

Ordføreren.

Kl. 17:53

Kasper Sand Kjær (S):

Jamen det anerkender jeg helt bestemt. Altså, der er ingen tvivl om, at Dansk Folkeparti har været med til at flytte debatten om udlændingepolitikken i Danmark og konsekvenserne af indvandring, og det synes jeg sådan set vi alle skylder Dansk Folkeparti en stor tak for. Det er også godt, at den erkendelse er kommet til spørgeren, som jo nu må være det næstnyeste medlem af Dansk Folkeparti i Folketinget. Så det er jo godt, at man kan se lyset i andre partier, og det lyder, som om hr. Mikkel Bjørn har meldt sig ind i det parti, hvor han hører hjemme.

Kl. 17:54

Fjerde næstformand (Karina Adsbøl):

Tak for det, der er ikke flere korte bemærkninger. Så vi går videre i ordførerrækken til hr. Mads Fuglede fra Venstre. Værsgo.

Kl. 17:54

(Ordfører)

Mads Fuglede (V):

Tak for ordet. Dansk Folkeparti foreslår, at børn af naturaliserede udlændinge ikke automatisk modtager dansk statsborgerskab ved fødslen, og Dansk Folkeparti foreslår, at børn ikke længere skal optages på lovforslag om indfødsrets meddelelse som biperson til en forælder, der har ansøgt om indfødsret. I stedet skal børn ansøge selvstændigt.

Det er jo ret omfattende ændringer af reglerne for erhvervelse af indfødsret, som kommer på banen her, og det er ikke ændringer, vi i Venstre kan se os selv i, og derfor støtter vi ikke forslaget. Det er en ret fundamental del af hele tanken om statsborgerskab, at børn ved fødslen arver deres forældres nationalitet. De børn, som danske statsborgere får, er også danske statsborgere. Og alle de problemer, der måtte være på det her område, skal løses på anden vis end ved at ophæve det her princip.

Det bør fortsat være sådan, at man naturligt har det samme statsborgerskab som ens forældre, også selv om man måtte mene, at der er nogle, der har fået dansk statsborgerskab, som ikke har fortjent det, både fordi Dansk Folkepartis forslag i mange tilfælde vil stride imod vores internationale forpligtelser, men også fordi det ikke er rimeligt at afskære mindreårige børn fra at have samme nationalitet som deres forældre. Det er, synes vi, ret bizart.

Samme holdning har jeg til forslaget om, at børn ikke skal optages på lov om indfødsrets meddelelse som bipersoner. Og det er ikke sådan, at indfødsret blot gives ud til alle og enhver. Der er nogle krav til de mindreårige børn, når de for indfødsret som biperson. De skal være mindreårige og ugifte og bo i Danmark med lovligt ophold, og de skal opfylde vandelskravet, hvis de er over den kriminelle lavalder – nogle helt fornuftige krav. De bør selvfølgelig ikke lempes. Og når man opfylder dem, bør man som barn kunne erhverve sig indfødsret, når ens far eller mor gør det. Så som sagt kan Venstre ikke bakke op om beslutningsforslaget. Tak for ordet.

Kl. 17:56

Fjerde næstformand (Karina Adsbøl):

Tak til ordføreren. Der er en kort bemærkning til hr. Mikkel Bjørn, Dansk Folkeparti. Værsgo.

Kl. 17:56

Mikkel Bjørn (DF):

Tak for det. Det er jeg da ærgerlig over at høre. Altså, ordføreren siger det her med, at børn født af mennesker med dansk statsborgerskab i Danmark er danskere, og det synes jeg da sådan set er en meget sympatisk melding, hvis bare det ikke var, fordi vi kan se, at der er et kolossalt adfærdsmæssigt skel – uproportionalt adfærdsmæssigt skel – mellem efterkommere af indvandrere fra særlig mellemøstlige og nordafrikanske lande og så folk, der er født som etniske danskere med dansk statsborgerskab i Danmark.

Der er et adfærdsmæssigt skel der, som betyder, at der er nogle mennesker, som godt nok har fået dansk statsborgerskab, men som ikke er danskere i deres adfærd og i deres forståelse af, hvad Danmark er for et land. Og det er det, vi ønsker at berøre med det her forslag, og derfor ærgrer det mig naturligvis, at Venstre ikke er åbne over for den mulighed.

Kl. 17:57

Fjerde næstformand (Karina Adsbøl):

Ordføreren.

Kl. 17:57

Mads Fuglede (V):

Nu synes jeg det er vigtigt, at man holder fokus på, at det barn, der vokser op i Danmark og bryder reglerne for, hvordan man skal gebærde sig i det danske samfund, selvfølgelig skal straffes, når det bryder de her regler. Men man kan ikke forudsætte, at den straf bliver relevant for et 3-årigt barn eller et barn, der er få timer gammelt, når det arver sine forældres nationalitet.

Man kan ikke sådan a priori sige der: Jamen vi regner med, at du godt kan være en af dem, der på et tidspunkt falder uden for den sti, vi synes du skal følge i det danske samfund, så vi straffer dig her få timer inde i livet. Det synes jeg er en meget mærkelig måde at tænke på.

Det, vi i stedet skal gøre, er at sørge for at slå ned på de problemer, der er med de mennesker uanset etnisk oprindelse, der bryder reglerne, som vi har stillet op her i vores samfund.

Kl. 17:58

Fjerde næstformand (Karina Adsbøl):

Så er det spørgeren for sin anden og sidste korte bemærkning. Værsgo.

Kl. 17:58

Mikkel Bjørn (DF):

Jeg tror, ordføreren har en helt anden definition af straf, end vi har i Dansk Folkeparti. Altså, for os er det ikke en straf, at man selv skal gøre sig fortjent til det og vise, at man rent faktisk har taget dansk kultur til sig, at man lever efter danske normer, overholder loven osv. osv.

Det er ikke en straf; det er faktisk en mulighed for at vise, at man selv, egenhændigt, har gjort sig fortjent til det at være dansk statsborger her i Danmark.

Kl. 17:58

Fjerde næstformand (Karina Adsbøl):

Ordføreren.

Kl. 17:58

Mads Fuglede (V):

Nu synes jeg, logikken hopper helt ud ad et sidespor her. Jeg har i mange år hørt Dansk Folkepartis repræsentanter sige gentagne gange, at en af de største gaver her i tilværelsen er et dansk statsborgerskab, og at det er noget af det mest lukrative, man overhovedet kan opnå, og attråværdige, der findes i universet nærmest, altså et dansk statsborgerskab.

Men jeg kan så forstå nu, at det mener man ikke længere, for det er åbenbart ikke en straf, hvis man ikke får det, når ens forældre har det. Det giver jo ikke sådan rigtig mening i logikkens verden.

Kl. 17:59

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre til næste ordfører i rækken, som er hr. Mohammad Rona fra Moderaterne. Værsgo.

Kl. 17:59

(Ordfører)

Mohammad Rona (M):

Tak for det. Tildelingen af statsborgerskab er en stor tillidserklæring fra samfundet, og derfor er det også helt fair, at der stilles krav til de mennesker, der ønsker at blive danske statsborgere. Den praksis skal vi naturligvis holde fast i.

Jeg har oplevet på egen hånd at opnå dansk statsborgerskab som barn. Jeg har været vidne til, hvordan mine forældre knoklede for at lære dansk, tage en uddannelse og komme i beskæftigelse, og ikke mindst at de havde en oprigtig interesse i at lære dansk og den danske kultur at kende – noget, der smittede af på mig.

Jeg tror derfor på, at vi skal udvise respekt og tillid til de børn af forældre, som vi allerede har besluttet lever op til de krav, der stilles for at blive dansk statsborger. Derfor mener Moderaterne heller ikke, at reglen om, at børn automatisk tildeles dansk statsborgerskab ved fødslen, såfremt en af deres forældre er danske, skal ændres, ligesom vi heller ikke mener, at børn fremadrettet selvstændigt skal søge om statsborgerskab, selv om deres forældre tildeles dansk statsborgerskab. Vi bakker kort sagt sådan set op om den lovgivning, der allerede er i dag på området. Tak.

Kl. 18:00

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er fru Kirsten Normann Andersen, Socialistisk Folkeparti. Værsgo.

Kl. 18:01

(Ordfører)

Kirsten Normann Andersen (SF):

Tak for det. I SF støtter vi automatisk statsborgerskab til børn, der er født og opvokset i Danmark, når de fylder 18 år. Selvfølgelig skal børn af danske statsborgere have statsborgerskab. Hvordan vil man på nogen som helst fornuftig måde forklare et ungt menneske eller et barn dette: Du er godt nok født og opvokset i Danmark, men du er ikke dansker, hverken på samme måde som os andre eller dine forældre? Jeg kan simpelt hen ikke se logikken eller retfærdigheden i det.

Jeg er enig i, at der, som flere har sagt, er noget særligt ved at få et dansk statsborgerskab og blive en del af fællesskabet på lige fod med alle andre danskere. Her er der tale om unge, der er født og opvokset her i landet, unge, der har danske venner, har gået i en dansk børnehave og en dansk skole og måske ikke engang kender til andet. Så er det altså kun rimeligt, at de også kan få et dansk statsborgerskab.

Hvis vi mener noget med integration, er det altså bare vigtigt, at børn allerede fra barnsben af kan få følelsen af at høre til. Vi skal styrke sammenhængskraften ved at komme nogle unge mennesker i møde, som har haft hele deres liv og opvækst i Danmark. Hvis man går op i at bekæmpe parallelsamfund og sikre, at folk, som er født her i landet, bliver medborgere og ikke modborgere, er det her forslag bare ikke vejen frem, og derfor støtter SF heller ikke forslaget. Tak for ordet.

Kl. 18:02

Fjerde næstformand (Karina Adsbøl):

Tak til ordføreren. Der er en kort bemærkning. Hr. Mikkel Bjørn, Dansk Folkeparti. Værsgo.

Kl. 18:02

Mikkel Bjørn (DF):

Hvis dansk statsborgerskab var garanten for god integration, ville det bedste, vi kunne gøre i forhold til vores indvandringspolitik, være at give alle folk, der kommer hertil, statsborgerskab fra dag et, når de ankommer til grænsen. Det mener vi i Dansk Folkeparti selvfølgelig ikke er en god idé, og vi kan også se, at for mange af de personer, vi har givet statsborgerskab, har det i hvert fald åbenbart ikke virket som en god integrationsmotor, fordi de tværtimod vender det danske samfund ryggen. Så vi tror ikke i Dansk Folkeparti på, at det at give dansk statsborgerskab er en eller anden form for integrationsværktøj, vi kan bruge. Det er en gave til mennesker, der virkelig har gjort sig fortjent til det. Det er, hvad det er.

Kl. 18:03

Fjerde næstformand (Karina Adsbøl):

Ordføreren.

Kl. 18:03

Kirsten Normann Andersen (SF):

Altså, jeg er i gang med at behandle et beslutningsforslag fra Dansk Folkeparti, der handler om automatisk erhvervelse af dansk statsborgerskab og erhvervelse af statsborgerskab som biperson, altså børn, der er født i Danmark, og har forældre, som har fået dansk statsborgerskab, og at børnene så også kan få det. Og det er jo lidt noget andet end det, som ordføreren henviser til her. Vi taler jo ikke om dansk statsborgerskab for alle og enhver, der bare kommer ind i landet. Her taler vi om børn og unge, der er født og opvokset i Danmark.

Kl. 18:04

Fjerde næstformand (Karina Adsbøl):

Der er ikke flere korte bemærkninger. Tak til ordføreren. Vi går videre til den næste ordfører i rækken, som er hr. Kristian Bøgsted, Danmarksdemokraterne. Værsgo.

Kl. 18:04

(Ordfører)

Kristian Bøgsted (DD):

Tak for ordet. Forslaget her er jo faktisk et forslag, der griber vidt om sig, men i Danmarksdemokraterne mener vi rent faktisk, at der skal være nogle krav for at få et dansk statsborgerskab og retten til at gå med det danske pas, og det skal være strenge krav. Det er nogle krav, man skal leve op til, der viser, at man gerne vil det danske samfund, og at man rent faktisk har gjort sig fortjent til at være dansk statsborger og bære det røde pas, som for mig ligesom for mange andre er noget af det fineste, man kan få.

Derfor mener vi også, at forslaget her er meget fornuftigt. Det går også ind og siger til unge mennesker, der er her, og hvis forældre er blevet danske statsborgere: I skal vise, at I vil; I skal vise, at I gør jer fortjent til det her. Jeg tror faktisk måske, at det her kan have en præventiv effekt på nogle unge mennesker, der desværre kunne gå ud og havne i noget bandekriminalitet, netop ved at de skal vise: Vi vil det her; vi vil have det danske pas. Det kan være med til at bevirke, at forældrene præger dem yderligere til at sige: Det er Danmark, vi bor i; det er Danmark, vi vil.

Så helt grundlæggende støtter Danmarksdemokraterne op om forslaget. Tak.

Kl. 18:05

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er fru Sandra Elisabeth Skalvig fra Liberal Alliance. Værsgo.

Kl. 18:05

(Ordfører)

Sandra Elisabeth Skalvig (LA):

Tak for ordet. Dansk Folkeparti har fremsat et beslutningsforslag, som vi skal debattere her i Folketingssalen, et beslutningsforslag, der efter min optik ikke er særlig empatisk.

For det er et forslag om at ændre reglerne for børns automatiske erhvervelse af dansk statsborgerskab, hvis de er børn af forældre, der har erhvervet sig dansk statsborgerskab ved naturalisation. Derudover ønsker forslagsstillerne at ændre reglerne, så børns erhvervelse af dansk statsborgerskab skal ske som en selvstændig ansøgning og ikke som bipersoner. Jeg vil gerne minde os alle sammen om, at det i dag faktisk ikke er særlig nemt at få tildelt et dansk statsborgerskab lige præcis som det skal være. Faktisk havde under halvdelen af alle efterkommere i Danmark, som var under 18 år i begyndelsen af 2023, ikke et dansk statsborgerskab.

I Liberal Alliance synes vi, det giver god mening, at børn kan erhverve dansk statsborgerskab som bipersoner i forbindelse med deres forældres erhvervelse. Vi mener ikke, der er behov for at ændre de gældende regler, således at børn og unge under 18 år skal ansøge selvstændigt. Vi må nemlig også forvente, når vi tildeler en udlænding et dansk statsborgerskab, at der så rent faktisk er en vis sandsynlighed for, at de kan få børn. Når det så er sagt, er vi dog ikke afvisende over for at gå i dialog med forslagsstillerne og aftalekredsen om en skærpelse af reglerne i forhold til, hvad det er for nogle oplysninger, som bipersoner skal indsende, samt en skærpelse af de kriterier, som bipersoner skal opfylde.

De fleste af os, der er til stede her i dag, har én ting tilfælles, nemlig at vi er danske statsborgere. Men hvis vi nu ser lidt nærmere på vores enkeltes stamtræer, så er det nok de færreste af os, der ikke har familierødder, der går ud over de danske grænser. Mine egne forældre er født og opvokset i Danmark som danske statsborgere, men jeg skal ikke mange generationer tilbage, før min forhistorie bevæger sig ud over de danske grænser til henholdsvis Tyskland og Sverige. For mit vedkommende ligger det adskillige generationer tilbage, min familie kom til Danmark og blev en del af det danske samfund. Men for andre familier er det ikke fortid, men nutid. Men skal det i fremtiden til at have betydning for børns automatiske erhvervelse af dansk statsborgerskab ved fødslen, hvis deres forældre for nylig har erhvervet sig dansk statsborgerskab?

Efter min optik skal vi ikke gøre mennesker i vores samfund til mere eller mindre danske statsborgere. For enten har man et dansk statsborgerskab, eller også har man det ikke. I Liberal Alliance mener vi derfor ikke, at vi skal diskriminere mellem børn, der er født af forældre, der ved fødslen har erhvervet sig dansk statsborgerskab, og børn, som er født af forældre, der har opnået dansk statsborgerskab ved naturalisation. Liberal Alliance kan ikke støtte forslaget. Tak for ordet.

Kl. 18:09

Fjerde næstformand (Karina Adsbøl):

Tak til ordføreren. Der er en kort bemærkning til hr. Mikkel Bjørn, Dansk Folkeparti. Værsgo.

Kl. 18:09

Mikkel Bjørn (DF):

Jeg er da ked af, at ordføreren mener, at det er et uempatisk forslag, Dansk Folkeparti her har fremsat. Jeg opfatter jo sådan helt generelt mig selv som en meget empatisk person. Så jeg synes ikke, der er noget uempatisk i at sige, at man skal gøre sig fortjent til et dansk statsborgerskab, og at det bør være ud fra en selvstændig og individuel indsats og ikke nødvendigvis ens forældres indsats.

Men jeg er da glad for, at ordføreren siger, at man i forhold til det her med oplysninger på bipersoner gerne vil tage det med ind til aftalekredsen. For jeg synes faktisk eksempelvis, det kunne være meget relevant at vide, om bipersoner, der får et dansk statsborgerskab, uden at vi i Indfødsretsudvalget overhovedet kan se deres navne eller ved, hvem de er, har begået ungdomskriminalitet under den kriminelle lavalder. For det ved vi ikke i dag. Vi ved ikke, om de er aktive i bandemiljøet eller noget som helst, fordi vi ganske enkelt ikke kan se dem. De står ikke engang på lovforslaget her i Folketingssalen, og vi stemmer faktisk her i salen statsborgere igennem uden overhovedet at vide, hvem de er, eller hvad antallet på dem er. Og det synes vi i Dansk Folkeparti grundlæggende er uholdbart.

Kl. 18:10

Fjerde næstformand (Karina Adsbøl):

Ordføreren.

Kl. 18:10

Sandra Elisabeth Skalvig (LA):

Jeg var ikke sikker på, at hr. Mikkel Bjørn egentlig stillede mig et konkret spørgsmål.

Kl. 18:10

Fjerde næstformand (Karina Adsbøl):

Nej, og der er i hvert fald ikke flere korte bemærkninger, så vi siger tak til ordføreren. Så går vi videre i ordførerrækken til fru Brigitte Klintskov Jerkel, Det Konservative Folkeparti. Værsgo.

Kl. 18:10

(Ordfører)

Brigitte Klintskov Jerkel (KF):

Tak, og tak til Dansk Folkeparti for at fremsætte beslutningsforslaget om en ændring af reglerne for børns automatiske erhvervelse af dansk statsborgerskab og erhvervelse af statsborgerskab som biperson.

I Det Konservative Folkeparti synes vi, at det virker lidt mærkeligt, hvis en forælder, f.eks. en brite, får dansk statsborgerskab og børnene så ikke følger med. Vi kan ikke støtte beslutningsforslaget, som det ligger her, men vi vil gerne kigge på området, og vi vil gerne tale om nye individuelle behandlinger på området. Tak for ordet.

Kl. 18:11

Fjerde næstformand (Karina Adsbøl):

Tak til ordføreren. Der er ikke nogen korte bemærkninger. Så vi går videre i ordførerrækken, og den næste er hr. Christian Friis Bach, Radikale Venstre.

Kl. 18:11

(Ordfører)

Christian Friis Bach (RV):

Tak for det. Vi kan ikke støtte det her beslutningsforslag. Børn af danske statsborgere i Danmark er både danskere og skal kunne få dansk statsborgerskab.

Nu er jeg ikke jurist, men at nægte danske børn født af danske forældre at blive statsborgere vil både kunne skabe en ødelæggende utryghed for børnene og familierne, og det kan jo i yderste konsekvens fratage barnet muligheden for at være sammen med sine forældre, og det vil efter min klare vurdering potentielt, hvis ikke meget klart, være i strid med både statsborgerskabskonventionen, børnekonventionen, Den Europæiske Menneskerettighedskonvention og de helt grundlæggende rettigheder, som er, at børn skal være sammen med deres forældre, at et barn har rettigheder, og at en familie har ret til at være sammen.

I Radikale Venstre ønsker vi at kæmpe for menneskerettighederne ude i verden, og den kamp starter herhjemme, og derfor kan vi ikke støtte beslutningsforslaget.

Kl. 18:12

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er fru Helene Liliendahl Brydensholt fra Alternativet. Værsgo.

Kl. 18:12

(Ordfører)

Helene Liliendahl Brydensholt (ALT):

Tak. Forslaget her gør mig oprigtig bekymret på minoritetsetniske danskeres vegne. Det er uetisk, absurd og respektløst at foreslå, at børn af danske statsborgere skal søge om dansk statsborgerskab. Børnene er danske. Når du har fået dansk statsborgerskab ved naturalisation, er du dansker, og selvfølgelig skal børn af danske statsborgere automatisk have dansk statsborgerskab ved fødslen. Selvfølgelig skal børn erhverve dansk statsborgerskab som biperson, når deres forældre opnår dansk statsborgerskab. Hvis forældrene vælger at søge om dansk statsborgerskab og gå igennem Danmarks alt for restriktive statsborgerskabssystem, er det ikke urimeligt at forvente, at de regner med at blive bosiddende i Danmark og blot vil give deres børn samme vilkår som etniske danske børn.

Derudover stiller vi os i Alternativet undrende over for, hvordan forslagsstillerne kan have forventninger om positive konsekvenser for naturaliserede personer, når forslaget svækker deres retssikkerhed og gør dem til andenrangsborgere. Det er jo indbildsk. Forslaget bunder i forskelsbehandling af etniske danskere og minoritetsdanskere, og det er vi i Alternativet naturligvis imod.

Kl. 18:14

Fjerde næstformand (Karina Adsbøl):

Nu skal jeg ikke blande mig i ordførerens tale, men skulle ordføreren medbringe en hilsen?

Kl. 18:14

Helene Liliendahl Brydensholt (ALT):

Ja, tak – det står her. Jeg skal også hilse fra Enhedslisten og sige, at de også stemmer imod og mener nogenlunde det samme som Alternativet.

Kl. 18:14

Fjerde næstformand (Karina Adsbøl):

Tak. Så er der en kort bemærkning fra hr. Mikkel Bjørn, Dansk Folkeparti.

Kl. 18:14

Mikkel Bjørn (DF):

Det er egentlig bare et simpelt spørgsmål: Er ordføreren og ordførerens parti enig i, at der er mennesker hertillands, der ganske vist juridisk er danske statsborgere, men som kulturelt ikke er danske, hverken i adfærd, normer eller kultur? Er ordføreren enig i det?

Kl. 18:14

Fjerde næstformand (Karina Adsbøl):

Ordføreren.

Kl. 18:14

Helene Liliendahl Brydensholt (ALT):

Nej, det er ordføreren ikke enig i. Dansk kultur ser ud på mange forskellige måder og er mangfoldig i mine øjne. Så jeg er ikke enig, og jeg forstår faktisk heller ikke helt spørgsmålet.

Kl. 18:15

Fjerde næstformand (Karina Adsbøl):

Spørgeren for sin anden korte bemærkning. Værsgo.

Kl. 18:15

Mikkel Bjørn (DF):

Skal jeg forstå det sådan, at eksempelvis det at leve efter sharialovgivningen eller at forestille sig, at små piger skal omskæres, eller lignende ting også kan være dansk kultur, hvis bare de personer, der praktiserer det, er danske statsborgere?

Kl. 18:15

Fjerde næstformand (Karina Adsbøl):

Ordføreren.

Kl. 18:15

Helene Liliendahl Brydensholt (ALT):

Nej, det er selvfølgelig noget, som de fleste hertillands, også muslimske medborgere, vil tage afstand fra.

Kl. 18:15

Fjerde næstformand (Karina Adsbøl):

Tak. Der er ikke flere korte bemærkninger. Så er det ordføreren for forslagsstillerne, hr. Mikkel Bjørn, Dansk Folkeparti. Værsgo.

Kl. 18:15

(Ordfører for forslagsstillerne)

Mikkel Bjørn (DF):

Tak for det. Jeg vil egentlig bare afslutte med at sige, at jeg ærgrer mig over, at der ikke er en bredere opbakning til det her forslag, som af flere ordførere er blevet beskrevet som både usympatisk, absurd og uetisk og meget andet. Jeg synes ikke, at det er nogen af delene. Altså, jeg synes ikke, at der er noget uetisk eller usympatisk eller odiøst i, at man som en person, der gerne vil have dansk statsborgerskab, selv gør sig fortjent til det, altså at det ikke er ens forældres beståelse af en statsborgerskabsprøve på et tidspunkt for 20 år siden eller for kortere tid siden, som gør, at man er dansker, men derimod egenhændige indsats i forhold til fuldt og helt at blive en hel del af det samfund, som det danske samfund er.

Det ærgrer mig, særlig set i lyset af at vi bare kan se rigtig mange tilfælde med udlændinge, som har fået dansk statsborgerskab, enten som børn af naturaliserede udlændinge eller som bipersoner på de lovforslag, som vi gang på gang stemmer igennem her i salen, der ikke er danske kulturelt. Og det er det skel, jeg synes er vigtigt, for ja, der er masser af mennesker hertillands, som juridisk er danske statsborgere, men der er også en betydelig del af dem, som kulturelt ikke er danske og derfor ikke burde have haft et dansk statsborgerskab. Altså, har man fået dansk statsborgerskab, enten som biperson eller som efterkommer af en person, som har fået det, og vælger man på trods af det at leve efter mellemøstlige normer, leve efter sharialovgivningen, være tilhænger af kønsadskillelse og mange andre ting, jamen så er man jo ikke dansker, og så fortjener man ikke dansk statsborgerskab, og så burde man ikke have haft det. Det er sådan set det, vi ønsker at slå fast med det her lovforslag, og det ærgrer mig, at der ikke er bredere opbakning til det. Tak for ordet.

Kl. 18:17

Fjerde næstformand (Karina Adsbøl):

Tak. Det er et beslutningsforslag. Der er en kort bemærkning til hr. Christian Friis Bach, Radikale Venstre.

Kl. 18:17

Christian Friis Bach (RV):

Tak til ordføreren. Det er jo ikke den mest grundige redegørelse for forslagets eventuelle juridiske og internationale konventionsmæssige konsekvenser, men det regner jeg selvfølgelig med at spørgeren har gjort sig grundige overvejelser omkring og har sat sig ind i, og derfor vil jeg høre, hvor mange menneskerettighedskonventioner der faktisk skal ændres for, at man kan gennemføre det her forslag.

Kl. 18:18

Fjerde næstformand (Karina Adsbøl):

Værsgo.

Kl. 18:18

Mikkel Bjørn (DF):

Det kan jeg oplyse ordføreren om ikke er et hensyn, vi har med i vores overvejelser i Dansk Folkeparti. Vi er alene optaget af, at Danmark som land forbliver dansk, forbliver trygt og sikkert og velstående for de borgere, der bor her, og som er danskere. Derfor stiller vi løbende forslag, som rykker Danmark i den rette og rigtige retning på det udlændingepolitiske område, men som ikke nødvendigvis er i overensstemmelse med diverse forældede internationale konventioner.

Kl. 18:18

Fjerde næstformand (Karina Adsbøl):

Ønskes der en anden kort bemærkning? Værsgo.

Kl. 18:18

Christian Friis Bach (RV):

Det var blot mit indtryk, at Dansk Folkeparti faktisk i en række tilfælde har påberåbt sig børns rettigheder i forbindelse med implementering af dansk lovgivning, og derfor vil jeg bare høre, om Dansk Folkeparti nu med det her forslag melder klart ud, at de ønsker at ændre børnekonventionen.

Kl. 18:19

Fjerde næstformand (Karina Adsbøl):

Ordføreren, værsgo.

Kl. 18:19

Mikkel Bjørn (DF):

Nu er det, at børn har rettigheder, jo ikke nødvendigvis bundet op på børnekonventionen. Vi har en masse rettigheder i dansk lovgivning, som er stadfæstet både i grundloven og i den lovgivning, vi vedtager her i Folketingssalen. Så jeg har svært ved at se, hvad de to ting nødvendigvis har med hinanden at gøre.

Kl. 18:19

Fjerde næstformand (Karina Adsbøl):

Tak. Der er ikke flere korte bemærkninger.

Da der ikke er flere, som har bedt om ordet, er forhandlingen sluttet.

Jeg foreslår, at forslaget til folketingsbeslutning henvises til Indfødsretsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

19) 1. behandling af beslutningsforslag nr. B 36:

Forslag til folketingsbeslutning om afskaffelse af adgang til at søge spontant asyl i Danmark.

Af Peter Seier Christensen (NB) m.fl.

(Fremsættelse 21.02.2023. Tilbagetagelse 12.04.2023. Optaget af Mikkel Bjørn (DF) m.fl. 12.04.2023).

Kl. 18:20

Fjerde næstformand (Karina Adsbøl):

Jeg kan forstå, at ordføreren ønsker 2 minutters begrundelse. Værsgo.

Kl. 18:20

Begrundelse

(Ordfører for forslagsstillerne)

Mikkel Bjørn (DF):

Danmark står på tærsklen til en ny flygtningekrise. Presset på Europas ydre grænser er stærkt stigende. Siden nytår er over 30.000 migranter ankommet til Italien over Middelhavet. I de første 10 måneder af 2022 registreredes næsten 300.000 illegale grænseovergange ved EU's ydre grænser. Tallene har ikke været højere siden flygtninge- og migrantkrisen i 2015-16. Italiens regering erklærede tirsdag 6 måneders undtagelsestilstand. Det strømmer ind i Europa, ikke fra et enkelt land, men fra en bred vifte af forskellige lande. Det er et kludetæppe af mennesker fra hele verden, der bevæger sig mod Europa, fra Afghanistan, fra Iran, Irak og Syrien, nordafrikanere fra Tunesien og Algeriet og fra forskellige konfliktområder i Libyen foruden en del vestafrikanske migranter. Der er ikke længere tale om en flygtningekrise; der er tale om en permanent tilstand af folkevandring. Det er en tilstand, som ikke er midlertidig, som ikke kommer til at aftage, og som formentlig kun kommer til at tage til i vækst.

Antallet af flygtninge og fordrevne på globalt niveau var på vej mod 90 millioner allerede ved udgangen af 2021, drevet af nye eller langvarige konflikter i lande som Etiopien, Burkina Faso, Myanmar, Nigeria, Afghanistan og Den Demokratiske Republik Congo. Til sammenligning tog Europa imod en million flygtninge i 2015, noget, der i den grad destabiliserede de europæiske lande og førte til nye udfordringer, dilemmaer og konfliktlinjer, ikke bare i Danmark, men i det meste af Europa. Og selv om krige og konflikter ganske vist kan have en forstærkende effekt, er de ikke hovedårsagen til den tilstrømning, Europa oplever. Hovedårsagen er og vedbliver at være et gevaldigt befolkningsoverskud syd for Middelhavet plus interne konflikter, borgerkrige og stridigheder, der har raset i Mellemøsten i snart sagt 1400 år.

Det er derfor tid til, at vi indfører et totalt stop for spontant asyl i Danmark, sådan at vi kan sikre danskernes tryghed og sikkerhed i deres eget land. Tak for ordet.

Kl. 18:22

Fjerde næstformand (Karina Adsbøl):

Tak til ordføreren. Forhandlingen er åbnet, og den første, der får ordet, er udlændinge- og integrationsministeren. Værsgo.

Kl. 18:22

Forhandling

Udlændinge- og integrationsministeren (Kaare Dybvad Bek):

Med det her beslutningsforslag ønsker forslagsstillerne et stop for spontane asylansøgere, medmindre Danmark er nærområde til en konflikt. For 2 år siden behandlede vi her i salen et tilsvarende beslutningsforslag, og selv om jeg ikke var minister for området på daværende tidspunkt, er der nogle grundlæggende synspunkter, der gentager sig.

Jeg er som sådan enig med forslagsstillerne i, at vi så vidt muligt bør søge at gøre op med spontane asylansøgere og i stedet anvende ressourcerne til mere bistand og hjælp i nærområderne langs ruterne. Bl.a. er jeg enig i, som det også fremgår af regeringsgrundlaget, at den nuværende asyllovgivning er dysfunktionel og inhuman; den understøtter menneskesmuglere, og det koster rigtig mange penge.

Jeg er derimod ikke enig med forslagsstillerne i, hvordan vi skal løse den udfordring. Det handler grundlæggende om, at vi ser forskelligt på værdien af internationale løsninger. Den spontane tilstrømning af asylansøgere til Danmark er ikke alene et dansk problem, som kan løses ensidigt i Danmark; det er en udfordring, som går langt ud over Danmarks grænser, og som kræver et internationalt samarbejde. Danmarks internationale forpligtelser er således ikke forhindring for en løsning, men derimod en del af en løsning.

Som forslagsstillerne selv er opmærksomme på, er Danmark forpligtet via FN's flygtningekonvention, altså konventionens forbud mod såkaldt refoulement; altså et forbud mod udsendelse til et land, hvor den pågældende udlænding risikerer forfølgelse, eller til et land, hvor vedkommende ikke er beskyttet mod refoulement. Derudover er Danmark forpligtet af bl.a. Den Europæiske Menneskerettighedskonvention, som også indeholder et forbud mod at sende en person til et land, hvor personen risikerer at blive udsat for en behandling i strid med konventionen, f.eks. dødsstraf eller tortur. Det betyder, at Danmark er forpligtet til at behandle en ansøgning om asyl, da manglende behandling af en asylansøgning vil indebære en risiko for refoulement. Vi ved med andre ord ikke, hvad vi sender den pågældende tilbage til, hvis vi ikke undersøger det.

Når det er sagt, kan Danmark godt, som forslagsstillerne peger på, udvise en udlænding, der søger asyl her i landet, til et af vores nabolande, da vi ved, at de har tiltrådt og faktisk respekterer FN's flygtningekonvention, og da der adgang til en forsvarlig asylprocedure. Der sker dog allerede nu en fordeling af asylansøgere mellem EU-landene gennem Dublinsamarbejdet. Vores deltagelse giver en række rettigheder, ligesom det nødvendigvis også giver os en række forpligtelser, og det er sådan, ethvert internationalt samarbejde fungerer, og det kan vi ikke løbe fra, og det skal vi ikke løbe fra – det skal vi derimod drage en fordel af.

Hvis Danmark indførte et totalt asylstop, ville vi ikke kunne deltage i Dublinsamarbejdet. Det ville medføre vidtrækkende konsekvenser for Danmarks øvrige deltagelse i EU-samarbejdet, f.eks. i Schengensamarbejdet. Desuden vil det blive besværligt, måske endda umuligt for Danmark at overføre asylansøgere til andre medlemsstater, hvis vi ikke har Dublinsamarbejdet. Det vil betyde, at vi risikerer at blive en magnet for asylansøgere, der allerede har fået behandlet deres asylansøgning i et andet europæisk land. Jeg tror, at vi alle sammen kan være enige om, at vi gerne vil bevare muligheden for at kunne afvise at behandle en asylansøgning i tilfælde, hvor et andet EU-land efter Dublinforordningen er ansvarlig for det, og det er derfor, vi er med i Dublinsamarbejdet.

Hvis vi nu alligevel forsøger at gå ind på idéen om et totalt asylstop, hvad vil det så betyde? Som jeg netop har konkluderet, vil det være overordentlig svært at sende en spontan asylansøger til et af vores nabolande, da vi ikke længere vil have gensidigt forpligtende aftaler med dem. Vi er formentlig også enige om, at vi heller ikke vil kunne sende dem til deres hjemland uden først at sikre os, at det er sikkert, hvilket vi jo kun kan gøre ved at behandle ansøgningen.

Hvad skal vi så gøre med dem? Skal vi vende det blinde øje til og lade dem leve illegalt i Danmark og risikere store i migrantlejre og ophobninger i vores hovedstad og større byer? Det tror jeg ikke at der er nogen af os der har en interesse i. Hvad vil et asylstop betyde for Danmarks rolle og samarbejde i internationale samfund og for vores deltagelse i EU-samarbejdet og for relationerne til vores nabolande? Jeg mener og tror, at det er et brud på vores internationale forpligtelser og kan have betydning for det gode samarbejde, som vi har med flere af vores nabolande på f.eks. handelsområdet. Det er ikke noget, jeg ønsker, og det tror jeg heller ikke forslagsstillerne ønsker.

Jeg mener grundlæggende, at vi spænder ben for os selv, hvis vi står helt alene i asylpolitikken, og jeg tror, vi kan gennemføre mere gennem et tæt internationalt samarbejde. Jeg mener, at et asylstop vil skabe flere problemer end det løser, og derfor bliver vi nødt til at samarbejde via de relationer, vi har til andre lande, som der også står i vores regeringsgrundlag.

Vi har brug for at tage fat om nældens rod og fjerne incitamentet til, at folk i første omgang hopper i en overfyldt gummibåd og sejler over Middelhavet med en forventning om at få en fremtid i Europa. Der er ikke, og der bør heller ikke være fri indvandring til EU. Der skal være bedre kontrol med, hvem der kommer ind. Adgangen til EU skal kontrolleres af EU-landene selv, ikke af menneskesmuglere.

Regeringen vil derfor arbejde for et nyt europæisk asylsystem, som sikrer, at Danmark og Europa kan have kontrol med, hvor mange der kommer hertil, da det er en forudsætning for, at vores integration i Danmark kan forbedres. Det er regeringens mål, at en ordning om overførsel af asylansøgere til asylsagsbehandling og eventuel efterfølgende beskyttelse i et sikkert tredjeland uden for Europa etableres af EU eller i samarbejde med en række andre lande, og at der etableres et sikkert sted, der lever op til Danmarks internationale forpligtelser.

Forslagsstillerne anfører også, at Danmark hverken kan eller skal vente på, at øvrige EU-lande vil deltage i et samarbejde. Regeringen mener, at det vil give bedst mening at samarbejde om at opnå en europæisk løsning. Det ville måske være hurtigere at gå efter en ren dansk løsning, men jeg mener, at en fælles EU-løsning vil have større effekt, og det er det, som regeringen er i gang med at afsøge. Jeg anerkender naturligvis, at en EU-løsning har en længere tidshorisont, men jeg oplever samtidig, at vores overvejelser om nye tiltag allerede har fået større resonans hos en række EU-lande.

For at opsummere: Jeg forstår og deler forslagsstillernes ønsker om at gøre op med spontane asylansøgninger, men et totalt asylstop er ikke løsningen. Vi kan ikke indføre et totalt asylstop, hvis vi vil overholde vores internationale forpligtelser. Det skal vi heller ikke. Selv hvis vi bryder med vores internationale forpligtelser kommer vi ikke problemerne til livs, og derfor kan regeringen ikke støtte beslutningsforslaget.

Kl. 18:27

Regeringen vil derfor arbejde for et nyt europæisk asylsystem, som sikrer, at Danmark og Europa kan have kontrol med, hvor mange der kommer hertil, da det er en forudsætning for, at vores integration i Danmark kan forbedres. Det er regeringens mål, at en ordning om overførsel af asylansøgere til asylsagsbehandling og eventuel efterfølgende beskyttelse i et sikkert tredjeland uden for Europa etableres af EU eller i samarbejde med en række andre lande, og at der etableres et sikkert sted, der lever op til Danmarks internationale forpligtelser.

Forslagsstillerne anfører også, at Danmark hverken kan eller skal vente på, at øvrige EU-lande vil deltage i et samarbejde. Regeringen mener, at det vil give mest mening at samarbejde om at opnå en europæisk løsning. Det ville måske være hurtigere at gå efter en ren dansk løsning, men jeg mener, at en fælles EU-løsning vil have større effekt, og det er det, som regeringen er i gang med at afsøge. Jeg anerkender naturligvis, at en EU-løsning har en længere tidshorisont, men jeg oplever samtidig, at vores overvejelser om nye tiltag allerede har fået større resonans hos en række EU-lande.

For at opsummere: Jeg forstår og deler forslagsstillernes ønske om at gøre op med spontane asylansøgninger, men et totalt asylstop er ikke løsningen. Vi kan ikke indføre et totalt asylstop, hvis vi vil overholde vores internationale forpligtelser. Det skal vi heller ikke. Selv hvis vi bryder med vores internationale forpligtelser, kommer vi ikke problemerne til livs, og derfor kan regeringen ikke støtte beslutningsforslaget.

Kl. 18:28

Fjerde næstformand (Karina Adsbøl):

Tak til ministeren. Der er en kort bemærkning til hr. Mikkel Bjørn, Dansk Folkeparti. Værsgo.

Kl. 18:28

Mikkel Bjørn (DF):

Tak for det. Ministeren nævner, at regeringen er tilhænger af et nyt europæisk asylsystem, og det synes jeg jo er meget interessant, særlig set i lyset af at man faktisk er i gang med at udarbejde et nyt europæisk asylsystem i form af den her migrationspagt. Jeg har nogle nedslagspunkter med, som bl.a. handler om, at håndteringen af illegal indvandring fremover ikke skal ligge hos medlemsstaterne, men hos EU. Medlemsstaterne kan som konsekvens heraf ikke afvise flygtninge, som bliver fordelt via en flygtningenøgle, selv om de har forbindelse til terrororganisationer og udgør en sikkerhedstrussel i medlemslandet. Indvandrere skal i informationsdokumentet angive, hvilket køn de identificerer sig som, i stedet for deres biologiske køn. Og medlemslande må ikke kræve, at tredjelandsborgere, som har status af længerevarende ophold, overholder integrationsforanstaltninger i overensstemmelse med national lovgivning.

Bakker regeringen op om de her idéer fra europæisk side? For det er jo det, der ligger i et nyt europæisk asylsystem, hvis man forfølger regeringens linje om, at det her skal ske i samarbejde med andre europæiske lande.

Kl. 18:30

Fjerde næstformand (Karina Adsbøl):

Ministeren.

Kl. 18:30

Udlændinge- og integrationsministeren (Kaare Dybvad Bek):

Nej, det er ikke det, der ligger i idéen om et nyt europæisk asylsystem. Og jeg må også sige – nu har jeg jo selv siddet i forhandlinger om den her asyl- og migrationspagt – at det ikke er mit indtryk, at det er det dér, som folk kan blive enige om. Men jeg vil også sige, at uanset hvad, så vidt jeg husker i hvert fald, har vi jo via vores retsforbehold også muligheder for ikke at tiltræde alt, hvad der kommer i den her sammenhæng.

Under alle omstændigheder vil jeg sige, at enhver fordeling af flygtninge selvfølgelig forudsætter, at man ved nogenlunde, hvor mange det drejer sig om. Altså, det er jo svært at forpligte sig til en andel af noget, som man ikke ved hvad er. Og lige såvel som de sydeuropæiske lande har udfordringer, har man også i nordeuropæiske lande udfordringer. I nogle nordeuropæiske lande har man jo endda mange flere flygtninge, end man har i Sydeuropa, hvor man gerne vil fordele fra. Så jeg synes ikke, at diskussionen er så nem, som det nogle gange bliver stillet op.

Kl. 18:31

Fjerde næstformand (Karina Adsbøl):

Spørgeren for sin anden korte bemærkning. Værsgo.

Kl. 18:31

Mikkel Bjørn (DF):

Ministeren nævner det her med, at det kræver, at vi har en forventning om, hvad det er for et antal, der kommer. Nu nævnte jeg i min indledning til debatten, at der er omkring 90 millioner flygtninge på verdensplan. Hvordan skal vi nogen sinde kunne danne os et overblik over, hvor mange mennesker der potentielt kunne ankomme til Europas grænser og kræve asyl?

Kl. 18:31

Fjerde næstformand (Karina Adsbøl):

Ministeren.

Kl. 18:31

Udlændinge- og integrationsministeren (Kaare Dybvad Bek):

Jamen jeg er uenig i det tal. Jeg mener, at en stor del af dem er internt fordrevne i deres eget land. Jeg mener, at antallet af flygtninge er noget lavere. Men lad det nu være; det er selvfølgelig stadig millioner.

Grundlaget er jo bare, at vi skal have en europæisk løsning, hvor der er en kø, som man stiller sig op i, hvis man gerne vil have søge asyl. Og den skal helst ligge uden for kontinentet. Alle, der ankommer spontant, bliver sendt ned til den kø. Dem, der reelt har behov for asyl, kan få det, og dem, der kommer til Europa for at søge lykken, må søge på arbejdsopholdsordninger eller andre ting.

Kl. 18:32

Fjerde næstformand (Karina Adsbøl):

Tak. Så er det fru Rosa Lund fra Enhedslisten. Værsgo.

Kl. 18:32

Rosa Lund (EL):

Tak for det. Og egentlig tak for, at regeringen ikke bakker det her op. Jeg skal bare bede ministeren bekræfte, at det er i strid med Genèvekonventionen – altså flygtningekonventionen – at indføre det, som hr. Mikkel Bjørn og de andre medforslagsstillere på det her forslag gerne vil indføre.

Kl. 18:32

Fjerde næstformand (Karina Adsbøl):

Ministeren.

Kl. 18:32

Udlændinge- og integrationsministeren (Kaare Dybvad Bek):

Det er det, som jeg også sagde i min tale. Altså, hvis man ikke ved, hvad man sender folk tilbage til, og hvis man ikke undersøger, hvad for en personlig situation de personer, som man tager imod, er i, er det jo refoulement, og det må man selvfølgelig ikke i henhold til flygtningekonventionen.

Kl. 18:32

Fjerde næstformand (Karina Adsbøl):

Så er den næste korte bemærkning til hr. Peter Skaarup, Danmarksdemokraterne. Værsgo.

Kl. 18:32

Peter Skaarup (DD):

Tak til ministeren for besvarelsen her. Jeg kunne godt tænke mig at høre, om ministeren kunne fortælle lidt nærmere om, hvad regeringen har tænkt sig at gøre, hvis der kommer en stor migration til Danmark. Vi ser i øjeblikket et meget, meget stort antal nærme sig Europa, vi ser store asyltal i visse af lande i Europa, specielt i området omkring Østrig og Holland, og for mig at se er det jo bare et spørgsmål om tid, inden vi står i nøjagtig samme situation i Danmark. Derfor kunne jeg godt tænke mig at høre: Hvad har regeringen egentlig tænkt sig at gøre? For det lyder jo til, at det, som man arbejder på med hensyn til Rwandaløsningen, er lidt af et langtidsprojekt. Altså, hvis man skal køre det i det langsomste spor i EU – og det er der, vi er – bliver det jo nærmest ikke til noget eller i hvert fald først om meget, meget lang tid.

Kl. 18:33

Fjerde næstformand (Karina Adsbøl):

Ministeren.

Kl. 18:33

Udlændinge- og integrationsministeren (Kaare Dybvad Bek):

Jeg er uenig i, at det ikke bliver til noget. Altså, det, vi ser i den vestlige verden, er, at alle søger de her løsninger. USA har åbnet deres forhandlinger med mellemamerikanske lande, Storbritannien gør det, Canada har nu også lavet en aftale om at sikre, at der ikke kommer spontanasylansøgere, og Australien har haft noget, der minder om det, i mange år. Så det tror jeg også kommer til EU på et tidspunkt. Det er bare et spørgsmål om, hvor lang tid det tager.

Men hvis der kommer en reel flygtningebølge, handler det for mig om at sikre, for det første at vi får sagerne behandlet hurtigt, og for det andet at dem, som ikke har noget lovligt ærinde her, eller som ikke har behov for beskyttelse, bliver vendt i døren, så hurtigt som vi kan. Og der har vi jo nogle rigtig gode erfaringer fra de seneste par år. Vi har meget få afviste asylansøgere siddende, og det er også det, der i hvert fald for mig at se gør, at der er kommet færre til Danmark, mens Tyskland, Holland og Belgien får rigtig mange.

Det handler jo også om, at folk ved, at hvis ikke de har noget at komme efter, at hvis ikke de reelt har behov for beskyttelse, så giver det ikke mening at komme til Danmark. Man bliver vendt rundt, og vi sender næsten alle folk tilbage til de lande, de kommer fra, og det er der meget få andre lande der gør. Derfor ved de, at man ikke bare kan blive afvist i Danmark og så alligevel leve et liv i Danmark. Så ryger man på Kærshovedgård og ret hurtigt også ud af landet, og det tror jeg er det, der gør, at der kommer få, og den proces vil vi selvfølgelig intensivere, hvis vi får det problem, som bliver beskrevet.

Kl. 18:35

Fjerde næstformand (Karina Adsbøl):

Ønsker hr. Peter Skaarup endnu en kort bemærkning? Værsgo.

Kl. 18:35

Peter Skaarup (DD):

Ja, man kan jo håbe på, at det bliver sådan, og det er vist nærmest kun et håb, man kan have, for jeg synes ikke, at ministeren her i dag giver noget særligt tilsagn om, at der er noget andet, der træder i stedet. Altså, man giver i hvert fald ikke tilsagn om, at der bliver lavet en dansk Rwandaløsning, hvor man går solo, på linje med det, som briterne er i gang med. Nej, det er noget med noget EU-spor og måske et spor med nogle andre lande. Men hvis vi lige pludselig står i suppedasen, hvis der kommer en kæmpe migrantbølge til Danmark, hvad er regeringens svar så? Det synes jeg står henne i det uvisse i dag.

Kl. 18:35

Fjerde næstformand (Karina Adsbøl):

Ministeren.

Kl. 18:35

Udlændinge- og integrationsministeren (Kaare Dybvad Bek):

Jeg synes, at spørgeren skal unde sig selv at tænke over, hvad det er, der gør, at vi nu har så lavt et pres af migranter, modsat dengang, hvor spørgeren og spørgerens daværende parti havde meget stor indflydelse på udlændingepolitikken i Danmark, og hvor der jo kom masser af folk hvert eneste år. Jeg tror, at svaret skal findes i, at folk ved, at hvis de ikke kan få asyl i Danmark, har de ikke mulighed for at leve et liv her i landet, som er attraktivt, og leve under radaren, som man gør i mange andre europæiske lande. I Tyskland er der 300.000, der lever som afviste asylansøgere. Det kan man ikke i Danmark, og derfor synes folk ikke, det er interessant, medmindre de rent faktisk har et behov for beskyttelse. Det er jo det, der er vores forsikring, og det er jo det, der er nyt.

Kl. 18:36

Fjerde næstformand (Karina Adsbøl):

Tak til ministeren. Der er ikke flere korte bemærkninger, så vi går videre i ordførerrækken. Den første er hr. Kasper Sand Kjær fra Socialdemokratiet. Værsgo.

Kl. 18:36

(Ordfører)

Kasper Sand Kjær (S):

Tak for ordet. Med beslutningsforslaget her er det så Nye Borgerlige og nu Dansk Folkeparti, som jeg forstår det, der foreslår at afskaffe adgangen til at søge spontant asyl i Danmark. I Socialdemokratiet mener vi, det er vigtigt, at Danmark lever op til sine internationale forpligtelser, ligesom vi mener, at grænseoverskridende problemer selvfølgelig kræver grænseoverskridende løsninger. Og man tager grundlæggende fejl, hvis man tror, det er i Danmarks interesse at stå uden for et internationalt regelbaseret samfund. Og det her forslag vil jo netop være i modstrid med Danmarks internationale forpligtelser og vores deltagelse i Dublinsamarbejdet.

Når det så er sagt, er det selvfølgelig også vigtigt at sige, at vi jo sådan set er helt enige med forslagsstillerne, både de tidligere og de nuværende, i, at det asylsystem, vi har i dag, jo grundlæggende er dysfunktionelt. De har helt ret i, at den nuværende situation er uholdbar, og det ser vi jo lige for tiden rundt omkring i Europa, hvor flere lande oplever meget høje asyltal, samtidig med at der er alt for mange immigranter, der mister livet på Middelhavet og farefulde rejser i deres bestræbelser for at nå Europa. Men løsningen på det dysfunktionelle asylsystem er jo ikke på den måde at afskaffe adgangen til at søge spontant asyl alene i Danmark.

Vores løsning, og det, som vi og regeringen arbejder på, er at etablere et modtagecenter uden for Europa, helst i en fælles EU-løsning. Det vil jo alt andet lige, det siger sig selv, gøre modellen meget stærkere, jo flere lande, der deltager. Sekundært kan det være i et samarbejde med en række andre lande i Europa, og hvis noget af det ikke kan lade sig gøre, må vi jo fortsætte ad det spor, hvor vi selv kan indgå en bilateral aftale med et partnerland.

Der er i de her år et massivt asylpres på Europa, fordi der jo er, og det kan man måske godt forstå, mange mennesker i den tredje verden, som søger mod Europa i håbet om en bedre tilværelse. Og det er der også mange der gør, uden at de nødvendigvis har et beskyttelsesbehov. Derfor er det jo rigtigt, at vi er nødt til at sætte en stopper for tilstrømningen af asylansøgere og migranter til Europa og til Danmark, og det gør vi bedst ved at etablere et modtagecenter og flytte asylbehandlingen uden for Europa, samtidig med at vi selvfølgelig skal fortsætte arbejdet med at styrke EU’s ydre grænser, og der skal Danmark fortsætte med at bidrage.

Så er der bare også, og det er jo en mindre del af forslaget, et eller andet principielt i fuldstændig at fjerne muligheden for at kunne søge spontant asyl i Danmark. Det ville jo også ramme, hvad ved jeg, en systemkritiker fra Rusland, som ønsker at søge asyl i Danmark, hvis man fuldstændig fjerner den mulighed. Så det er ikke den rigtige løsning på den migrations- og asylstrøm, vi har i Europa, også fordi der er noget principielt i forslaget, som vi ikke kan bakke op om, og derfor kan jeg meddele, at Socialdemokratiet ikke støtter beslutningsforslaget. Tak for ordet.

Kl. 18:39

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Mads Fuglede fra Venstre. Værsgo.

Kl. 18:39

(Ordfører)

Mads Fuglede (V):

I Venstre deler vi forslagsstillernes ønske om, at der skal gøres op med den spontane asyl til Europa. Samtidig støtter vi ambitionen om, at asylansøgere skal søge asyl i det første sikre land, de ankommer til. Flygtninge skal ikke have mulighed for at handle mellem EU-landene, alt efter hvor det er mest attraktivt at være. Er man flygtning, har man brug for sikkerhed, og hvis man kan rejse gennem mange sikre lande for at opnå den sikkerhed, har man måske slet ikke rigtig haft behov for sikkerhed i første omgang. Måske er det i virkeligheden noget andet, man leder efter.

Det er en helt central pointe fra regeringsgrundlaget, at det asylsystem, vi har nu, er dysfunktionelt. Og der bør ikke herske nogen tvivl om, at dem, der profiterer mest på vores nuværende asylsystem, er denne verdens menneskesmuglere. Samtidig er det ikke i Europa, vi hjælper flest flygtninge. Det gør vi i nærområderne. Og hver gang vi hjælper flere her, er der samlet færre, vi hjælper, for så er der færre midler til at hjælpe i nærområderne, hvor vi får meget mere for vores hjælp – en meget større indsats når flere mennesker. Desuden er det i nærområderne, hvor de flygtninge, der hverken har de pengemæssige ressourcer eller fysiske kræfter til at kunne tage rejsen til Europa, opholder sig. Så jo flere vi hjælper i Europa, des færre af de allersvageste ender vi med at hjælpe. Det skal vi have gjort op med. Derfor skal vi have gjort op med vores asylsystem i Europa, så det bliver mindre attraktivt at tage den farlige rejse over Middelhavet eller via Balkanruten for at få beskyttelse i EU, samtidig med at vi hjælper mange flere i nærområderne.

Vi er i Venstre og i regeringen ikke enige med forslagsstillerne i, at forslaget om at afskaffe adgang til at søge spontant asyl i Danmark er den rette løsning på den store problemstilling, vi står over for. For afskaffelsen af muligheden for at søge spontant asyl i Danmark vil have den modsatte effekt, og det vil samtidig være i strid med Danmarks internationale forpligtelser. Vi bruger jo de konventioner, der er på det her område. Det at vi er med i dem, og det at vi overholder dem, er den billet, vi bruger, når vi udviser mennesker fra Danmark. Opsiger vi det ensidigt, bliver vi jo netop et meget interessant sted at søge spontant asyl, fordi vi så selv afskriver os retten til at forhandle med nogen om, at nogen ikke skal være her længere. En afskaffelse vil betyde et totalt asylstop, hvilket vil betyde, at vi forlader Dublinsamarbejdet. Det vil være i strid med den flygtningekonvention, der er, og derfor vil vi blive en magnet for flygtninge og migranter. Det har altid undret mig, at man i sin dundertale mod de konventioner – vi deler jo synet på, at de ofte kan have uheldige konsekvenser – ikke nævner, at alternativet til dem, altså at der ikke er noget, er meget, meget værre. Vi skal gøre konventionerne bedre inden for konventionerne.

I stedet for en afskaffelse af muligheden for at søge spontant asyl til Danmark har vi brug for, at vi fortsætter vores vigtige arbejde med at skabe et nyt asylsystem for hele EU. Her står vi faktisk i en ret gunstig rolle, for der bliver vedtaget et nyt grundlag for reglerne på det her område, men med vores retsforbehold har vi mulighed for kun at tage det og bruge det, som vi mener er i Danmarks interesse. Og indtil vi har en europæisk løsning på plads, er det vigtigt, at vi også ser på, hvordan vi kan sikre bedre kontrol med Europas ydre grænser her og nu. For som det ser ud i dag, har EU's grænseagentur, Frontex, ikke de nødvendige muskler til effektivt at holde styr på EU's ydre grænser. Nogle gange tvivler jeg også på, om de har helt den rette indstilling til, hvad det er for en opgave, de er sat i verden for at løse. Men jeg bemærker også, at mange lande i Europa bevæger sig meget voldsomt på det her område lige nu. Man skal ikke kigge længere end til Sverige for at se, at engang var vi det udskældte land på det her område. Det er vi ikke længere. Nu er vi det land, andre ser til for at kigge på de løsninger, vi har fundet. Det er derfor, jeg er glad for at meddele, at vi står klar til at forlænge vores bidrag til Frontex, som, selv om vi synes, det har vanskeligheder, også har perspektiver, for der er ikke rigtig noget alternativ til en løsning, der er meget større end bare Danmark.

Så vi deler mange af intentionerne bag beslutningsforslaget om at forbedre kontrollen med antallet af asylansøgere, især fra MENAPT-landene til Danmark og EU, men vi kan ikke støtte beslutningsforslaget af de føromtalte grunde. Det vil simpelt hen ikke være i Danmarks interesse.

Kl. 18:44

Fjerde næstformand (Karina Adsbøl):

Tak til ordføreren. Der er nogle korte bemærkninger, og den første er til hr. Mikkel Bjørn, Dansk Folkeparti. Værsgo.

Kl. 18:44

Mikkel Bjørn (DF):

Tak for det. Jeg synes, det er lidt morsomt at høre ordføreren sige, at hvis man tog et opgør med de her konventioner eller de dele af konventionerne, som forhindrer os i at føre en fornuftig politik på det her område, ville det i virkeligheden betyde, at der kom mange flere og vi ville have langt sværere ved at udvise folk. De lande, der klarer sig bedst på det her område, de lande, som har lettest ved at føre en national politik, hvor man rent faktisk værner om sin egen befolkning, er de lande, der enten ikke er bundet af de her konventioner, eller som ser mere løst på dem, end vi gør i Danmark. Så det hænger jo grundlæggende ikke sammen.

Til det, ordføreren så også siger, om, at vi ikke kan udvise folk, hvis vi skal overholde de her konventioner, vil jeg sige, at mange af de personer, vi har behov for at udvise, er folk, som er kommet som spontane asylansøgere på et eller andet tidspunkt i historien. Så det er jo totalt omvendtland. Havde vi indført et totalt asylstop i stedet for en liberal udlændingelov i 1983, havde vi ikke haft behov for at udvise så mange, som vi har i dag.

Kl. 18:45

Fjerde næstformand (Karina Adsbøl):

Ordføreren.

Kl. 18:45

Mads Fuglede (V):

Hvis man tilbage i 1980'erne havde indført en meget strammere udlændingelovgivning, end vi har i dag, havde vi ikke haft de her problemer. Hvis vi havde haft en lovgivning, som vi vedtog, især i perioden fra 2015 til 2019, med stor hjælp fra Dansk Folkeparti, ville vi ikke have haft de problemer, vi har i dag. Men hvis vi bryder med de konventioner, som et lille land forventes at overholde, og gør os til ugleset i det internationale samfund, får vi meget, meget svært ved at forhandle udsendelser. Jeg er med på, at hvis man er USA eller et andet meget stort og betydningsfuldt land, kan man se lidt løsere på de her ting. Man kan også se løsere på de her regler, hvis der er tale om et land, der bliver meget overvældet af den her problemstilling, som vi ser med Grækenland, der lægger hus til rigtig mange. I forvejen ser man lidt løsere på det, men man skal jo ikke misunde de regler, grækerne følger, ret meget, hvis man så ser på, hvor mange asylanter, der er i Grækenland. Det er jo et meget stort antal sammenlignet med det, vi taler om i Danmark. Bare i år er der jo mange hundredetusinde til forskel på Grækenland og Danmark.

Kl. 18:46

Fjerde næstformand (Karina Adsbøl):

Tak. Så er det spørgeren med den anden korte bemærkning.

Kl. 18:47

Mikkel Bjørn (DF):

Det, der ærgrer mig mest ved ordførerens tale og svar på mine spørgsmål, er, at jeg synes, at ordføreren laver alle de rigtige analyser, kommer med alle de rigtige pointer, men han drager bare alle de forkerte konklusioner. Jeg synes faktisk, ordførerens tale var bedre end Socialdemokratiets og også ministerens. Så stor ros til ordføreren for at lave alle de rigtige analyser. Jeg håber selvfølgelig også, at ordføreren på et eller andet tidspunkt kommer frem til de rigtige konklusioner. Tak for ordet.

Kl. 18:47

Fjerde næstformand (Karina Adsbøl):

Ordføreren.

Kl. 18:47

Mads Fuglede (V):

Jamen det tager jeg som en slags ros, når der nu ikke var noget spørgsmål. Jeg får generelt for lidt ros i mit liv, så det takker jeg meget for.

Kl. 18:47

Fjerde næstformand (Karina Adsbøl):

Så er det hr. Christian Friis Bach fra Radikale Venstre. Værsgo.

Kl. 18:47

Christian Friis Bach (RV):

Tak for det, og tak til ordføreren. Måske hørte jeg forkert, men jeg mener, at jeg hørte, at ordføreren sagde, at det danske asylsystem er dysfunktionelt. Jeg vil bare høre, om det er Udlændingestyrelsen og Flygtningenævnet, som ordføreren henviser til.

Kl. 18:47

Fjerde næstformand (Karina Adsbøl):

Ordføreren.

Kl. 18:47

Mads Fuglede (V):

Nej, jeg henviser til, at vi har et system nu, hvor de, der kommer til Danmark og søger asyl, har været igennem mange sikre lande, før de kommer til Danmark. Så det internationale samarbejde, vi har i EU-regi på det her område, fungerer ikke, som det burde fungere. Så det er ikke de interne danske institutioner – dem har jeg egentlig kun godt at sige om – jeg sigter til.

Kl. 18:48

Fjerde næstformand (Karina Adsbøl):

Anden korte bemærkning, værsgo.

Kl. 18:48

Christian Friis Bach (RV):

Det var det, jeg var ude efter, for med andre ord fungerer det danske asylsystem faktisk ret godt, når det gælder om netop at tage stilling til, om man er flygtning og har beskyttelsesbehov eller migrant og dermed skal hjem. Er ordføreren dermed også enig i, at det faktisk er noget af det, vi skal være stolte af og forsøge ikke at fjerne, men at få andre lande til at overtage?

Kl. 18:48

Fjerde næstformand (Karina Adsbøl):

Ordføreren.

Kl. 18:48

Mads Fuglede (V):

Jeg så meget hellere, at vi fik et asylsystem, hvor det slet ikke var interessant at bevæge sig som de stærkeste asylanter væk fra sit oprindelsesland for at søge asyl, fordi det lægger så meget pres på de midler, vi bruger til at hjælpe mennesker i nød i den her verden, at vi ikke hjælper de svageste. Lige nu har vi et system, hvor man hjælper denne verdens menneskesmuglere, og det er det, jeg synes er dysfunktionelt.

Kl. 18:49

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre til næste ordfører i rækken, og det er hr. Mohammad Rona fra Moderaterne. Værsgo.

Kl. 18:49

(Ordfører)

Mohammad Rona (M):

Tak for ordet. DF har her fremsat et beslutningsforslag, som de tidligere har fremsat, og som også i dag kan anses for at være i strid med Danmarks internationale forpligtelser. Det gælder både FN's flygtningekonvention, hvor vi har forpligtet os til ikke at udvise eller afvise mennesker til steder, hvor deres liv eller frihed kan være truet, og ligeledes følger det af Den Europæiske Menneskerettighedskonvention, at vi har et ansvar for de mennesker, der er flygtet og endt i Danmark. Det havde vi sidste år, det har vi i dag, og det har vi også i morgen. Det ansvar løber vi ikke fra.

Jeg vil imidlertid gerne anerkende af forslagsstillernes argument om, at vores asylsystem kan være mangelfuldt og problematisk. Menneskesmuglerne har mere magt, end man lige tror, og derfor arbejder regeringen også på at finde en bedre løsning, heriblandt et eventuelt udrejsecenter i et tredjeland. Det tager tid at finde ordentlige løsninger. Derfor kan Moderaterne heller ikke støtte dette beslutningsforslag.

Kl. 18:50

Fjerde næstformand (Karina Adsbøl):

Tak til ordføreren. Der er en kort bemærkning til hr. Mikkel Bjørn, Dansk Folkeparti. Værsgo.

Kl. 18:50

Mikkel Bjørn (DF):

Vi hører det jo igen og igen: Det er i strid med de internationale konventioner og internationale forpligtelser osv. osv. Udfordringen er jo lidt, at alle fornuftige og også nødvendige stramninger på det udlændingepolitiske område er for indeværende i strid med de internationale konventioner, fordi vi har strammet så meget, som vi kan mere eller mindre inden for rammerne af konventionerne. Så ønsker vi yderligere stramninger, er det rigtigt, at så er de i strid med de internationale konventioner.

Jeg kunne forestille mig, at Moderaternes ordfører slet ikke var tilhænger af stramninger af udlændingepolitikken generelt. Det ved jeg at der er andre regeringspartier der er. Så spørgsmålet kunne måske i virkeligheden være, hvad ordføreren egentlig mener i forhold til stramninger af udlændingepolitikken. Kunne man forestille sig, at der kunne være flere stramninger af udlændingepolitikken, som var nødvendige, eller er Moderaterne helt afvisende over for den idé?

Kl. 18:51

Fjerde næstformand (Karina Adsbøl):

Ordføreren.

Kl. 18:51

Mohammad Rona (M):

Tak. Det er sådan set et godt spørgsmål. Som udgangspunkt er vi ikke for flere stramninger. Jeg synes, at vi igennem 00'erne har strammet gevaldigt. På nogle områder har det faktisk været fine stramninger, men jeg synes, vi er kommet så langt ud nu, at de her stramninger er begyndt at give nogle helt skøre sidegevinster. Så derfor er det ikke vores plan, i hvert fald ikke i Moderaterne, at lave yderligere stramninger, medmindre vi finder noget, hvor vi tænker: Okay, her er der faktisk et hul, og det skal vi gøre noget ved. Det er klart, at så sætter vi også ind.

Kl. 18:52

Fjerde næstformand (Karina Adsbøl):

Ønskes der en anden kort bemærkning? Så skal man lige huske at trykke sig ind. Værsgo.

Kl. 18:52

Mikkel Bjørn (DF):

Jeg kan fortælle ordføreren, hvor der er et hul, ovenikøbet et meget stort hul, nemlig i den danske grænse, hvor der netop er blevet påført et endnu større hul, fordi regeringen har lempet på grænsekontrollen. Så jeg kunne tænke mig at høre ordføreren, om ikke Moderaterne og eventuelt også regeringen kunne have lyst til at lappe det hul, som vi har i dansk udlændingepolitik, nemlig i vores grænse, der står på vid gab nede ved Tyskland og ved Sverige for den sags skyld.

Kl. 18:52

Fjerde næstformand (Karina Adsbøl):

Ordføreren.

Kl. 18:52

Mohammad Rona (M):

Altså, grænsen til Tyskland står ikke på vid gab. Den er jo netop blevet forlænget til november. Og det her sker jo faktisk ud fra en vurdering fra Rigspolitiet, som siger, at det er den bedste måde at gøre det på nu her. Vi har brugt milliarder og milliarder på den her grænsekontrol. Den her måde er markant bedre. Den måde, man gør det på nu, følger jo Rigspolitiets egen vurdering.

Kl. 18:53

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre til den næste ordfører i rækken, som er hr. Carl Valentin fra Socialistisk Folkeparti. Værsgo.

Kl. 18:53

(Ordfører)

Carl Valentin (SF):

Tak for det. Nye Borgerlige og Dansk Folkeparti vil gerne afskaffe adgangen til at søge om spontant asyl i Danmark. Det er et ret voldsomt og på mange måder også meget problematisk forslag, som på ingen måde bidrager til at sikre et mere retfærdigt asylsystem. Men jeg tænker heller ikke, at det er det, der er formålet.

Derudover er der ikke nogen grund til, at jeg her på talerstolen gentager, hvad alle udlændingeordførere fra alle partier har gentaget flere gange i medierne, nemlig at asylsystemet er uretfærdigt, ikke yder tilstrækkelig beskyttelse, finansierer en mafia af menneskesmuglere osv. Hvad jeg i stedet vil prøve i min tale her, er at sige lidt om, hvad jeg synes der er for lidt fokus på.

De fleste ynder at bakke op om hjælp i nærområderne. Det er også nævnt af forslagsstillerne i forslaget her, hvilket både jeg og SF er meget enig i er en bydende nødvendighed. Men jeg har stadig til gode at se, hvad de borgerlige partier så for alvor mener med det. Derudover synes jeg, at det er beskæmmende, at selv om man har masser af kritik tilovers for et asylsystem baseret på spontant asyl, der med en dybt uhensigtsmæssig incitamentstruktur tilskynder til hasarderede rejser mod Europa, så har man selv modarbejdet det eneste humane og funktionelle alternativ, som vi har til spontant asyl, nemlig kvoteflygtningesystemet.

I 30 år har vi belagt den danske asylmodtagelse med plastrer og uigennemtænkte hovsastramninger. Jeg erkender, at man ikke kan foretage en reform af det internationale asylsystem i morgen, men jeg forstår virkelig ikke, hvorfor Danmark ikke tager imod flere kvoteflygtninge og på den måde deltager mere aktivt i ordningen, der trods alt er det bedste, vi har. Den nye SVM-regering er her mindst lige så fodslæbende som den gamle S-regering.

Første skridt på vejen mod et mere retfærdigt asylsystem er i mine øjne altså, at vi tager imod flere kvoteflygtninge fremover, så man kan genvinde troværdigheden i internationale forhandlinger og skubbe på for et asylsystem, der hjælper de svageste først og ikke koster menneskeliv i Middelhavet. Og det forslag, der ligger her, kan vi bestemt ikke støtte. Tak.

Kl. 18:55

Fjerde næstformand (Karina Adsbøl):

Tak til ordføreren. Der er en kort bemærkning til hr. Mikkel Bjørn, Dansk Folkeparti. Værsgo.

Kl. 18:55

Mikkel Bjørn (DF):

Tak for det. Nu er det jo ikke nogen hemmelighed, at Dansk Folkeparti ikke er tilhænger af hverken spontane asylansøgere eller kvoteflygtninge. Men jeg kunne godt være nysgerrig på at høre ordføreren ad, om ordføreren ville være åben for at afskaffe adgangen til spontant asyl i Danmark, hvis man omvendt tog et større antal kvoteflygtninge.

Kl. 18:55

Fjerde næstformand (Karina Adsbøl):

Ordføreren, værsgo.

Kl. 18:55

Carl Valentin (SF):

Nej, det kunne vi bestemt ikke være villige til at gøre. For vi synes, det er vigtigt, at vi overholder vores internationale forpligtelser, og det vil skabe nogle meget store problemer, hvis Danmark på den måde fuldstændig stopper med at tage imod spontane asylansøgere.

Kl. 18:56

Fjerde næstformand (Karina Adsbøl):

Har spørgeren yderligere en kort bemærkning? Nej. Så siger vi tak til ordføreren og går videre til den næste ordfører i rækken, som er hr. Peter Skaarup fra Danmarksdemokraterne.

Kl. 18:56

(Ordfører)

Peter Skaarup (DD):

Tak for det. Med beslutningsforslaget vil forslagsstillerne afskaffe muligheden for at søge spontant asyl i Danmark. I Danmarksdemokraterne er vi jo faktisk meget enige i ambitionen om, at vi skal have færre spontane asylansøgere i Danmark, og vi synes, det er enormt vigtigt, at asyltilstrømningen i det hele taget er på et så forholdsvis lavt niveau som overhovedet muligt.

Vi er jo et lille land, og vi har begrænsede muligheder for at huse så mange flygtninge, som der historisk set er kommet til Danmark, og som helt sikkert også vil banke på vores dør i de kommende år, fordi vi har den store migrantkrise, som vi har. Vi har jo tidligere set tilfælde af, at en øget tilstrømning af flygtninge og indvandrere har udfordret sammenhængskraften i vores land, og vi kan næsten med sikkerhed forudsige, at det også vil blive tilfældet i fremtiden, hvis vi ikke er på vagt fra dansk side.

Derfor er det vigtigt, at vi løbende er opmærksomme på, hvordan asyltilstrømningen udvikler sig, og at vi sikrer, at der er kontrol over situationen, så det, der skete i 2015, ikke gentager sig. Vi i Danmarksdemokraterne mener grundlæggende, at vi skal arbejde på at lave de internationale konventioner om, men vi anerkender også, at der er nogle internationale spilleregler. Om man kan lide dem eller ej, så sikrer de, at man i dag kan søge asyl, når man har brug for beskyttelse, og det gælder også flygtninge, der søger om asyl i Danmark.

Men heldigvis er der jo andre måder, hvorpå man kan sikre, at asyltilstrømningen kan holdes nede. Vi tror på, at vi fortsat kan have et godt samarbejde i Folketinget om det her, og at der vil være opbakning til nogle af de idéer, vi har, til, hvordan man håndterer den situation. Noget af det, som vi lægger meget vægt på, er at sænke ydelserne for på den måde at sikre, at Danmark ikke bliver en attraktiv asyldestination. Det er klart, at hvis vi har lavere ydelser end vores nabolande, er det jo nok ikke Danmark, man søger til i så stort omfang, som man ellers ville gøre.

Vi skal også styrke indsatsen i nærområderne, da vi derved kan hjælpe flere flygtninge i verden og også gøre det på en bedre måde, samtidig med at vi får færre spontane asylansøgere til Danmark. Vi skal også oprette det her modtagecenter i Rwanda eller et andet sted i Afrika. Vi skulle sådan set også gerne kunne gøre det andre steder i verden, hvis det er muligt, sådan at vi kan sikre, at flygtninge og migranter får deres asylbehandling på det afrikanske kontinent, eller hvor de opholder sig. Jeg synes egentlig, hr. Mads Fuglede beskrev meget godt, hvordan det i dag er en belønning af dem, der var via menneskesmuglere kommer til Danmark og kan foretage spontan asylansøgning – og nogle af dem får så også asyl – i forhold til de mange, der ikke får hjælp og ikke får det ophold, som andre, der tilfældigvis har fået hjælp af en menneskesmugler til at komme til Danmark, gør.

Så skal vi også mindske incitamentet til at tage turen over Middelhavet, og det er også derfor, vi bakker op om et sådant center i Rwanda, eller hvor det ellers kunne være, for det vil føre til, at færre kommer til Danmark, når de ved, at de skal tilbage til Rwanda eller det kontinent, de kommer fra.

Så for lige at opsummere, så bakker vi grundlæggende op om intentionen i det her forslag, fordi vi ligesom forslagsstillerne ønsker færre spontane asylansøgere til Danmark. Jeg er overbevist om, at vi og forslagsstillerne og også gerne andre i Folketinget kan samarbejde om nogle af de ting, som jeg har nævnt her, så vi opnår målet om at få færre asylansøgere til Danmark, at give hjælp til flygtninge, der er i nød, men gøre det i nærområdet, og at vi i det hele taget holder asyltilstrømningen på et lavt niveau, samtidig med at vi opfører os ordentligt som det land, vi er.

Kl. 19:00

Den fg. formand (Erling Bonnesen):

Mange tak for det. Der er et par korte bemærkninger. Den første er til hr. Mikkel Bjørn.

Kl. 19:00

Mikkel Bjørn (DF):

Jeg må indrømme, at jeg er dybt, dybt forundret. Altså, Danmarksdemokraterne hævder udadtil at være et parti, der går ind for en stram udlændingepolitik. Nu står Danmarksdemokraternes ordfører her på Folketingets talerstol og siger, at man vil forsvare det system, som sikrede, at tusindvis af migranter vandrede op af motorveje i 2015-2016 her i Danmark. Som jeg læste op i min indledning til talen – der jeg ved ikke om ordføreren var til stede – er der siden nytår ankommet 30.000 migranter til Italien over Middelhavet. Det er et spørgsmål om tid, hvilket integrationsministeren også var ude i et interview i Jyllands-Posten for nylig og bekræfte, før de står ved Danmarks grænse. Det kan være et spørgsmål om tid, før de står ved Danmarks grænse. Og Danmarksdemokraternes ordfører står og siger, at det system, der sikrer, at de har ret til asyl i Danmark, ønsker man ikke at tage et opgør med.

Kl. 19:01

Den fg. formand (Erling Bonnesen):

Ordføreren.

Kl. 19:01

Peter Skaarup (DD):

Jeg tror simpelt hen ikke, at ordføreren for Dansk Folkeparti hørte, hvad jeg sagde i talen. For jeg bakkede bestemt ikke op om det system, vi har i dag. Tværtimod gav jeg Venstres ordfører, hr. Mads Fuglede, ret i, at vi faktisk har, man kan kalde det et dysfunktionelt system, hvor man belønner mennesker, der har kontakt med en menneskesmugler for at komme til Danmark, i stedet for at hjælpe dem, der virkelig er i nød – ude i nærområderne, hvor flygtningene er.

Kl. 19:02

Den fg. formand (Erling Bonnesen):

Hr. Mikkel Bjørn.

Kl. 19:02

Mikkel Bjørn (DF):

Jeg hørte udmærket, hvad ordføreren sagde. Vi diskuterer et beslutningsforslag, der hedder forslag til beslutning om afskaffelse af adgang til spontant asyl i Danmark. Der er jeg bare nysgerrig på, om Danmarksdemokraterne kommer til at stemme for det forslag, eller om de kommer til at stemme imod. Og hvis man stemmer imod, forsvarer man jo dermed en praksis, hvor tusindvis af migranter har fri adgang til asyl her i Danmark.

Kl. 19:02

Den fg. formand (Erling Bonnesen):

Ordføreren.

Kl. 19:02

Peter Skaarup (DD):

Som sagt sagde jeg ikke noget i den tale, jeg holdt, der forsvarer det nuværende system. Tværtimod sagde jeg, at det nuværende system fremmer den proces, som ordføreren også er inde på, nemlig at vi får en situation i Europa på et eller andet tidspunkt, hvor vi ikke kan holde til det længere, altså hvor vi ikke kan tøjle den migrationsbølge, der er båret af, at mange mennesker i Afrika søger bedre økonomiske vilkår. Så vi mener bestemt, at forslagsstillerne har ret i, at vi har et problem, og at vi har et dårligt system i dag, der ikke fungerer.

Kl. 19:03

Den fg. formand (Erling Bonnesen):

Så er det fru Rosa Lund.

Kl. 19:03

Rosa Lund (EL):

Tak for det. Jeg har jo diskuteret det her med hr. Peter Skaarup før, og derfor bliver jeg simpelt hen bare lige nødt til at spørge igen. Tror Danmarksdemokraterne og hr. Peter Skaarup virkelig, at mennesker holder op med at være på flugt, fordi Danmark åbner et modtagecenter i et afrikansk land? Det er jo det mest naive, jeg nogen sinde har hørt. Det må jeg bare sige. Men jeg vil gerne høre hr. Peter Skaarups argumentation for, hvorfor mennesker holder op med at være på flugt fra krig, hungersnød, naturkatastrofer og intern borgerkrig, fordi Danmark skulle åbne et modtagecenter i Rwanda.

Kl. 19:04

Den fg. formand (Erling Bonnesen):

Ordføreren.

Kl. 19:04

Peter Skaarup (DD):

Det er jo sådan – og det tror jeg da egentlig at vi er enige om, for det er facts – at langt de fleste flygtninge i verden lever tæt på, hvorfra de er flygtet, af gode grunde, fordi de ikke har den mulighed, at de har mange penge til at kontakte en menneskesmugler, der gør, at de kan komme til Europa. Der vil de fleste gerne hen, for der er mælk og honning. Det er noget, man har set måske på sin iPhone eller har hørt om. Der vil man gerne til. Men de fleste mennesker lever jo tæt på, hvor de oprindelig kom fra, og sådan vil det også være i fremtiden. Det, vi gør med løsningen med Rwanda, eller hvor det måtte være henne, hvis det nogen sinde bliver til noget, er jo i virkeligheden, at vi sender et signal om, at det er den måde, vi skal håndtere flygtninge på i verden. Så skal vi til gengæld være bedre til fra de vestlige landes side at sørge for, at hjælpen når frem i nærområdet, og prioritere det. Der tror jeg at vi har en fælles indsats. På den måde er det nuværende system ikke særlig holdbart; det er faktisk uholdbart.

Kl. 19:05

Den fg. formand (Erling Bonnesen):

Fru Rosa Lund.

Kl. 19:05

Rosa Lund (EL):

Det, hr. Peter Skaarup siger her, synes jeg er meget interessant. Nu ved jeg godt, at Danmarksdemokraterne er et nyt parti, men hr. Peter Skaarup har jo selv før været medlem af et parti, som stod for at skære i udviklingsbistanden, og som stod for, at der ikke skulle hjælp til de såkaldte nærområder, som hr. Peter Skaarup snakker om. Men hvis det, jeg hører her, er, at Danmarksdemokraterne melder sig under fanerne til, at vi hæver udviklingsbistanden, synes jeg virkelig, at der sker ting inde i Folketingssalen i dag, som jeg ikke havde regnet med.

Kl. 19:05

Den fg. formand (Erling Bonnesen):

Ordføreren.

Kl. 19:05

Peter Skaarup (DD):

Jeg synes da, at fru Rosa Lund er ved at være i rigtig hyggeligt aftenhumør og klar på en diskussion. Men lad os nu lige prøve at diskutere ud fra et oplyst grundlag, kan man sige. Og det oplyste grundlag er, at godt nok synes Danmarksdemokraterne, at vores ulandsbistand samlet set er voldsomt høj, men jeg har ikke argumenteret for og kommer heller ikke nogen sinde til at argumentere for, at det store beløb – altså den procentdel på 0,7 pct. af bni – som vi giver i dag, skal sættes ned, tværtimod. Det er jo derfor, at vi med en vis ret kan sige, at vi vil bruge ret store midler på at hjælpe flygtninge i nærområdet fra ulandsbistanden – også fremover.

Kl. 19:06

Den fg. formand (Erling Bonnesen):

Så er det hr. Mohammad Rona.

Kl. 19:06

Mohammad Rona (M):

Tak for det. Vi har jo hørt flere gange, at hr. Peter Skaarup og Danmarksdemokraterne ikke kan vente på et europæisk Rwanda-projekt, men hvad er så jeres løsning, hvis vi samtidig skal overholde konventionerne?

Kl. 19:06

Den fg. formand (Erling Bonnesen):

Ordføreren.

Kl. 19:06

Peter Skaarup (DD):

Jamen det er jo, at Danmark går selv. Briterne debatterer jo et lovforslag i øjeblikket, som vi kan kopiere eller måske justere til en dansk version, der afhjælper det problem, briterne har, som Danmark også kan få, nemlig at der kommer rigtig mange asylansøgere sejlende til De Britiske Øer. Det bliver vi jo også nødt til at gøre. Det kan godt være, at det ikke skal være fuldstændig den samme lov og helt den samme løsning, som briterne har, men så længe vi har et retsforbehold, og det var jo positivt, at Venstres ordfører fremhævede det, selv om Venstre oprindelig selv ville afskaffe retsforbeholdet – det glemte jeg at sige til hr. Mads Fuglede – har vi jo nogle muligheder for at gå selv. Og vi er også nødt til at gå selv, for lige pludselig er det for sent.

Kl. 19:07

Den fg. formand (Erling Bonnesen):

Hr. Mohammad Rona.

Kl. 19:07

Mohammad Rona (M):

Så man kan sige, at jeres løsning på det her jo sådan set er den løsning, som regeringen også har, men bare med kun dansk deltagelse. Det synes jeg er en lille smule skuffende, når jeg nu ved, at hr. Peter Skaarup er en garvet herre og har siddet i Folketinget i mange år. Er der virkelig ikke andre løsninger?

Kl. 19:07

Den fg. formand (Erling Bonnesen):

Vi husker lige, at vi ikke må bruge direkte tiltale. (Mohammad Rona (M): Undskyld). Så er det ordføreren.

Kl. 19:08

Peter Skaarup (DD):

Nej, altså, der er selvfølgelig mange ting, der skal spille sammen, men der mangler den her afgørende brik nu, at man kan lægge det pres på nærområdet og menneskesmuglerne, at man behandler asylansøgningen lokalt, tæt på, så man sådan set ligestiller asylansøgere og flygtninge i verden med hinanden. Og der tror jeg, at Danmark må gå sammen med nogle af dem, der har samme intentioner som os; og der har ministeren selvfølgelig den pointe, at der er lande som Holland og måske Canada og Australien og nogle af de fornuftigere lande i EU i det hele taget og måske nogle af de østeuropæiske lande, som statsministeren har skrevet brev sammen med, som måske kan lave noget sammen på et tidspunkt – men det går godt nok langsomt.

Kl. 19:08

Den fg. formand (Erling Bonnesen):

Så er det hr. Christian Friis Bach.

Kl. 19:08

Christian Friis Bach (RV):

Tak for det. Jeg blev også rigtig positivt overrasket her over hr. Peter Skaarups meget klare udsagn om, at Danmarksdemokraterne – og nu citerer jeg så præcist, som jeg kan – ikke ønsker at sænke udviklingsbistanden under 0,7 pct. Tværtimod – sagde hr. Peter Skaarup – ønsker Danmarksdemokraterne åbenbart at bruge flere penge, og der nævnte hr. Peter Skaarup specifikt på at hjælpe flygtninge i nærområderne.

Der står Danmarksdemokraterne og Radikale Venstre skulder ved skulder, og det samarbejde ser jeg frem til at udbygge. Og jeg vil selvfølgelig derfor godt sikre mig, at det er en fejl, når hr. Peter Skaarups partileder, fru Inger Støjberg, har anført, at man vil finansiere forslaget om 9 ugers ekstra barsel fra udviklingsbistanden. Det er altså en fejl, må jeg hermed forstå.

Kl. 19:09

Den fg. formand (Erling Bonnesen):

Ordføreren.

Kl. 19:09

Peter Skaarup (DD):

Nej, det er ikke en fejl, og hvis ordføreren lidt tidligere i dag, da forslaget blev behandlet, var opmærksom, så tror jeg også, at det stod ret klart, at det er det, vi gerne vil, og at det er den måde, vi gerne vil finansiere et rigtig godt forslag med. Men når det så er sagt, var det, jeg sagde, og det, jeg mener, jo også, at vi skal bruge en større del af vores ulandsbistand på at afhjælpe flygtningeudfordringerne rundtomkring i verden. Vores ulandsbistand går jo i dag meget bredt, og der tror jeg så desværre lige præcis – og der må jeg skuffe hr. Christian Friis Bach – at Danmarksdemokraterne og Radikale Venstre er dybt uenige.

For De Radikale tror jo vel nok på – og der må jeg korrekses, hvis det ikke er rigtigt – en helt anden retning for ulandsbistanden, og man er sammen med regeringen også med i den aftale, der ligger for ulandsbistanden, hvor vi siger, at det først og fremmest er vigtigt, at den går til at afhjælpe flygtningeudfordringer i verden. For det er en af de helt store udfordringer, fordi folk i stor stil vandrer fra syd mod nord og kommer hertil.

Kl. 19:10

Den fg. formand (Erling Bonnesen):

Hr. Christian Friis Bach.

Kl. 19:11

Christian Friis Bach (RV):

Tak for det. Nu er det jo godt, at der bliver taget meget nøjagtige referater af møderne her i salen, for jeg er nu 99,9 procent sikker på, at hr. Peter Skaarup sagde, at han ikke ville sænke udviklingsbistanden under 0,7 pct.

Så derfor skal jeg bare lige forstå det. Det, Danmarksdemokraterne ønsker, er med andre ord først at hæve udviklingsbistanden over de 0,7 pct. og derefter tage nogle af pengene og bruge dem på øremærket barsel til mænd i Danmark? Er det rigtigt forstået?

Kl. 19:11

Den fg. formand (Erling Bonnesen):

Ordføreren.

Kl. 19:11

Peter Skaarup (DD):

Altså, jeg tror, De Radikale selv må lave deres regnestykker over Danmarksdemokraternes politik. Jeg kan jo bare slå fast, når vi er midt i en debat om spontan asylansøgning, at det så er helt oplagt, at vi skal bruge målrettede midler, som vi i dag giver til f.eks. de afrikanske lande, til nogle af de ting, vi her taler om, så vi undgår, at vi behandler flygtninge i verden uretfærdigt, altså belønner menneskesmuglerne. Jeg synes egentlig, det er fuldstændig logisk, at det skal vi ikke gøre, og at vi derfor også skal investere i at hjælpe flygtninge lokalt i nærområdet.

Kl. 19:12

Den fg. formand (Erling Bonnesen):

Mange tak. Så har jeg ikke flere indtegnet til korte bemærkninger, så vi siger tak til ordføreren. Og vi går videre til Liberal Alliances ordfører, og det er hr. Steffen Larsen.

Kl. 19:12

(Ordfører)

Steffen Larsen (LA):

Liberal Alliances politik er, at flygtninge helst skal hjælpes i deres nærområder. Det vil jo selvfølgelig også sige, at vi kigger til UNHCR og FN for at se, hvor meget de kan bidrage med. Lige nu bruger vi jo en del af de midler, der egentlig er afsat til flygtningehjælp og til ulandsbistand, på flygtningepolitik i Danmark. Så man kan jo sige, at hvis vi fik stoppet op for den spontane asyl, ville der også være flere midler at bruge til UNHCR, og der ville være flere midler at hjælpe folk med i de fattigste dele af verden, og det er jo et fornuftigt tiltag at kunne gå den vej.

For spontan asyl har, uanset hvordan vi ser på det, det problem indlagt, at det skaber en dårlig incitamentsstruktur for folk, fordi folk rejser igennem flere sikre lande for at komme derhen, hvor de har lyst til at søge den spontane asyl. Dublinforordningen var skabt til at skulle sørge for, at den her asylshopping stoppede, og det er der jo nogle der taler om virker, mens der er andre, der siger, at det ikke gør. Resultatet er i hvert fald, at Danmark fra 2017 til 2020 via Dublinforordningen fik 3.400 ekstra asylsøgere i forhold til dem, vi kom af med. Det betyder jo også, at vi, når det drejer sig om nogle af de ord, der er blevet sagt heroppefra, om, at det er meget vigtigt, at vi bevarer vores tilknytning til Dublinforordningen, fordi den reelt set skulle give os færre asylansøgere, må konkludere, at det ikke lader til at være det, vi ser i tallene.

Men grundlæggende tjener menneskesmuglere, menneskehandlere og alle den slags folk lige nu penge på og lever godt af, at vi har et asylsystem, der ikke fungerer ordentligt, og det er, fordi der ligger gråzoner, når asylsystemet er, som det er. Vi er altså nødt til at kigge på, hvordan vi kan gøre det her bedre og mere effektivt, og et stop for spontan asyl kan sagtens være en vej til det. Det kræver selvfølgelig også, at der foretages andre ting, og at man også kigger på helhedsbilledet. Grundlæggende er vi positive over for idéen, men vi ser jo helst, at tingene også kører fremadrettet.

I LA er vi også for kvoteflygtninge. Vi synes, at kvoteflygtninge er langt bedre end de spontane flygtninge, fordi vi jo med kvoteflygtninge kan udvælge de svageste ude i nærområderne i stedet for de folk, der har råd til at komme hertil, og som måske, hvis de er så ressourcestærke, burde være dem, der blev tilbage og hjalp med at genopbygge deres hjemlande, hvis det virkelig er naturkatastrofer, hungersnød og lignende, de flygter fra. Tak.

Kl. 19:15

Den fg. formand (Erling Bonnesen):

Mange tak for det. Og der er en kort bemærkning fra hr. Mikkel Bjørn.

Kl. 19:15

Mikkel Bjørn (DF):

Tak til ordføreren for en umiddelbart glimrende tale, synes jeg. Jeg manglede dog lige svar på, om ordførerens parti kommer til at støtte det her beslutningsforslag. Jeg synes, det var lidt vævende, men det kan være, jeg ikke hørte ordentligt efter.

Kl. 19:15

Den fg. formand (Erling Bonnesen):

Ordføreren.

Kl. 19:15

Steffen Larsen (LA):

Vi støtter forslaget.

Kl. 19:15

Den fg. formand (Erling Bonnesen):

Hr. Mikkel Bjørn.

Kl. 19:15

Mikkel Bjørn (DF):

Det er jeg glad for at høre, og jeg er også forundret over, at Danmarksdemokraterne dermed placerer sig til venstre for Liberal Alliance i udlændingepolitikken og ovenikøbet også står skulder ved skulder med Radikale Venstre ifølge hr. Christian Friis Bach. Det er alligevel en ny tilstand i dansk politik, eller, det ved jeg ikke om det er, men i hvert fald i forhold til, hvordan der kommunikeres udadtil. Tak til ordføreren for en glimrende tale, og jeg er glad for, at vi er enige i det her spørgsmål.

Kl. 19:16

Den fg. formand (Erling Bonnesen):

Ordføreren.

Kl. 19:16

Steffen Larsen (LA):

Jamen det er jo dejligt, at vi kan være enige om ting. Det er jo nærmest borgerlig forbrødring på trods af de seneste par dages anklager om, at vi knap nok er et borgerligt parti i LA. Så må vi jo tage til takke med lidt borgerlig forbrødring.

Kl. 19:16

Den fg. formand (Erling Bonnesen):

Mange tak for det. Jeg har ikke flere med korte bemærkninger noteret. Tak til ordføreren. Vi går videre til Det Konservative Folkepartis ordfører, og det er fru Brigitte Klintskov Jerkel.

Kl. 19:16

(Ordfører)

Brigitte Klintskov Jerkel (KF):

Mange tak. Med beslutningsforslaget her lægges der op til at afskaffe adgangen til at søge spontant asyl i Danmark. I Det Konservative Folkeparti går vi ind for at leve op til konventionerne og retten til at søge asyl. Jeg mener, at der bør indføres et humant asylsystem med behandling i nærområderne. Her synes vi at regeringen har sløset. Den aktuelle migrantkrise er der ikke en løsning på, og det synes vi er bekymrende. Men vi kan ikke støtte beslutningsforslaget her fra Dansk Folkeparti.

Kl. 19:17

Den fg. formand (Erling Bonnesen):

Der er ikke nogen korte bemærkninger. Vi siger tak til ordføreren. Vi går videre til Enhedslistens ordfører, og det er fru Rosa Lund.

Kl. 19:17

(Ordfører)

Rosa Lund (EL):

Tak for det. I 1951 var Danmark et af de første lande, som skrev under på FN's flygtningekonvention. Inden da havde verden set ufattelige lidelser og oplevet, hvad konsekvenserne kan være, når folk er nødt til at flygte fra deres hjemland, blot for at opdage, at andre lande ignorerer deres bøn om hjælp. Desværre var Danmark ikke meget bedre selv, før vi skrev under på flygtningekonventionen. Vi afviste jo jøder på flugt fra Tyskland helt frem til 1943.

Det er på den historiske baggrund, at flygtningekonventionen blev skabt, og Danmark var som sagt blandt de første til at skrive under på den flygtningekonvention og skrive under på, at mennesker på flugt skal have ret til asyl. På den måde kan man jo sige, at det er en stolt dansk tradition at hjælpe mennesker på flugt. Derfor kan det jo undre, at et parti som Dansk Folkeparti, som ellers går op i danske traditioner, nu vil gøre op med den glimrende tradition, at vi selvfølgelig hjælper mennesker på flugt.

I de seneste år har vi igen og igen hørt fra den her talerstol, jeg står på nu, og også i den her debat, at Danmark bliver overrendt af asylansøgere. Det er blevet gentaget så mange gange, at det virker, som om alle bare tager for givet, at det er sandt, og igen og igen bliver det brugt som argument for, at Danmark er nødt til at være så hårde som overhovedet muligt i udlændingepolitikken. Men selv om der nok er mange i salen her, som ikke ønsker at tale om det, er sandheden jo, at der faktisk lige p.t. er meget, meget få flygtninge, der kommer til Danmark.

Nu står vi så igen og har den her debat, som vi har haft rigtig mange gange før, og jeg synes egentlig, at det på mange måder er meget kærkomment, for det giver jo også mig og Enhedslisten mulighed for at sige fra over for den diskurs, som hersker herinde, om, at det der med asylansøgere og mennesker, der flygter, løser vi bare ved at lave et modtagecenter i et andet land, og så holder mennesker bare helt automatisk op med at være på flugt. Jeg må simpelt hen sige, at jeg synes, at det er useriøst, og jeg synes, at det er bundnaivt.

Enhedslisten kan ikke støtte det her forslag. Vi synes, det er godt, at vi har FN's flygtningekonvention. Vi er store tilhængere af, at vi tager flere kvoteflygtninge – meget store tilhængere. Men jeg kan bare ikke se nogen steder i det her forslag, at den måde, vi skal løse asylsystemets problemer på, selvfølgelig er ved at tage flere kvoteflygtninge og ved at lave en bedre intern fordeling af asylansøgerne i EU. Jeg kan ikke se, hvordan det her forslag skal løse flygtningekrisen.

Jeg vil også gerne lige sige, at det jo ikke var sådan, at flygtningekrisen stoppede i 2015. Det var bare der, vi i Danmark kunne se mennesker, der gik på vejene. Der er sådan set mere end 80 millioner mennesker på flugt på verdensplan lige nu. Det er bare for at sige, når vi taler om, at vi nu står over for en ny migrantkrise, en ny flygtningekrise, som hr. Mikkel Bjørn fik sagt i begrundelsen for det her forslag, at der ikke er noget nyt ved den her situation. Der er mange mennesker på flugt på verdensplan; det har der været i lang tid. Og Danmark har desværre placeret sig et rigtig sørgeligt sted for at kunne løse den flygtningekrise, mener vi i Enhedslisten.

Det kommer nok ikke som nogen overraskelse for forslagsstillerne, at Enhedslisten ikke kan støtte det her beslutningsforslag. Tak.

Kl. 19:21

Den fg. formand (Erling Bonnesen):

Mange tak for det. Der er en kort bemærkning fra hr. Mikkel Bjørn.

Kl. 19:21

Mikkel Bjørn (DF):

Tak for det. Nu nævnte ordføreren det her med Dansk Folkepartis opbakning til traditioner. I Dansk Folkeparti er vi store tilhængere af traditioner, bl.a. traditionen om selvfølgelig at værne om og passe på vores eget land. Jeg synes også, det skal nævnes over for ordføreren, at langt hovedparten af dem, der ankommer ikke bare til Danmark, men til Europa, ikke er flygtninge, men migranter, og at man, hvis man rent faktisk var ansvarlig og kerede sig om at hjælpe flest mulige mennesker med de samme midler, som man i Europa bruger på at blot at hjælpe én flygtning, ville kunne hjælpe langt flere flygtninge i nærområderne.

Så vi er sådan set meget enige i ambitionen om at hjælpe mennesker bedst muligt, men det gør vi altså ikke ved at genbosætte folk i Europa eller i Danmark – det gør vi ved at hjælpe dem tæt på, hvor de er.

Kl. 19:22

Den fg. formand (Erling Bonnesen):

Ordføreren.

Kl. 19:22

Rosa Lund (EL):

Hr. Mikkel Bjørn overser det faktum, at nærområderne sådan set er fyldt op. Lad os tage Afghanistan som et eksempel. Hvem er Afghanistans nærområde? Det er Pakistan. De kan ikke tage flere flygtninge. Så jeg forstår sådan set godt intentionen med eller behovet for at sige, at det her skal løses i nærområderne, men der er bare to problemer ved det. Det ene er, at nærområderne er fyldt op, og det andet er, at hvis man virkelig mener det, så ville man jo også støtte og længe have arbejdet for, at dansk udviklingsbistand skulle se anderledes ud, end den gør i dag. Og hvis det, jeg hører fra hr. Mikkel Bjørn i dag, er, at Dansk Folkeparti melder sig ind i den kamp, så vil jeg bare sige velkommen.

Kl. 19:22

Den fg. formand (Erling Bonnesen):

Hr. Mikkel Bjørn.

Kl. 19:22

Mikkel Bjørn (DF):

En af grundene til, at nærområderne er ved at bukke under, er jo, at vi prioriterer ressourcerne på en meget, meget lille og snæver del af verdens relativt mest ressourcestærke flygtninge i stedet for prioritere ressourcerne på det store hav af flygtninge, som ikke kan komme til Europa. Vi tog en dråbe af havet i 2015, og det havde meget store konsekvenser. Hvis vi tog ti gange så mange, som vi tog i 2015, med omfattende konsekvenser til følge, så ville vi stadig kun have taget en dråbe af det samlede flygtningehav i verden.

Så det er ikke en hensigtsmæssig måde at løse det her problem på at genbosætte folk i Europa. Det er at hjælpe folk tæt på, hvor de er, og selvfølgelig prioritere ressourcerne der, så det er muligt for de områder at løse problemet bedst muligt.

Kl. 19:23

Den fg. formand (Erling Bonnesen):

Ordføreren.

Kl. 19:23

Rosa Lund (EL):

Jeg har altid syntes, at det der med, at man kunne dele flygtninge op i ressourcestærke flygtninge og flygtninge, som i hvert fald ikke var ressourcestærke, var så interessant. Altså, man er jo ikke ressourcestærk, når man er flygtning. Man har jo taget alt, hvad man ejer og har, og er flygtet fra det land, så man bor i. Jeg mangler til stadighed og se, hvem de her ressourcestærke flygtninge, som der bliver talt om, er.

Så det kommer nok heller ikke som nogen overraskelse for hr. Mikkel Bjørn, at vi simpelt hen ikke er enige i den grundlæggende præmis om, at der på den måde findes ressourcestærke flygtninge som gruppe. Jeg er så med på, at man kan finde alle mulige enkelteksempler, men jeg vil bare sige, at man i sin grundessens ikke er ressourcestærk, når man er flygtning.

Kl. 19:24

Den fg. formand (Erling Bonnesen):

Så er det fru Pernille Vermund.

Kl. 19:24

Pernille Vermund (NB):

Tak for det. Det lyder, som om ordføreren tager for givet, at de fleste af dem, der kommer, eller måske nærmest alle dem, der kommer, er flygtninge. Men faktum er jo bare, at der er migranter. Det er noget af det, vi ser i høj grad nu: migranter fra Tunesien, som bevæger sig mod Europa. Italien har taget 35.000 alene i år. Så er der krigsflygtninge, altså folk, der ikke er personligt forfulgt, men som flygter fra krig, og som relativt let, hvis man kan tillade sig at sige det sådan, kan genbosættes i nærområderne. Så er der de personligt forfulgte, som af forskellige årsager måske har sværere ved at blive genbosat i et islamisk land eller i et land med islamisk kultur. Det er overordnet set de tre grupper, der findes, og migranter har aldrig været omfattet af flygtningekonventionen. Vi står i dag i en situation, hvor langt de fleste af dem, der kommer til Europa, og dem, vi har taget imod, er flygtninge eller migranter, som har rejst igennem mange sikre lande, og som ikke har søgt asyl i det første sikre land, de er kommet til, og det er jo det, der er problemet. Vi har en asylpolitik, der ikke fungerer, og som ikke er tidssvarende. Det er vi nødt til at gøre noget ved.

Kl. 19:25

Den fg. formand (Erling Bonnesen):

Ordføreren.

Kl. 19:25

Rosa Lund (EL):

Jeg tror, at det, som fru Pernille Vermund og jeg i hvert fald kan blive enige om, er, at vi har en asylpolitik, der ikke fungerer. Det er vi fuldstændig enige om. Det mener vi så set fra hver vores perspektiv, gætter jeg på, men det har vi.

I forhold til det her med migranterne synes jeg bare, at man skylder at svare på, om folk holder op med at søge til Europa for at få et bedre liv og for at søge væk fra f.eks. naturkatastrofer, fordi vi lukker grænserne. Jeg tror det ikke. Så det er bare for at sige, at hvis man gerne vil løse det her problem fra bunden – for at citere fru Pernille Vermunds eget parti – skal man jo kigge på, hvor folk flygter fra, eller hvad folk migrerer fra, og ikke, hvad de gør det til. Ellers løser vi ikke problemet. Jeg er ked af at sige det, fru Pernille Vermund.

Kl. 19:26

Den fg. formand (Erling Bonnesen):

Fru Pernille Vermund.

Kl. 19:26

Pernille Vermund (NB):

Der er meget, der tyder på, at fru Rosa Lund må beholde sin tro, hvor troen hører til, og måske sætte sig lidt mere ind i, hvad der er viden og fakta. For viden og fakta er jo, at i de her år, hvor grænserne har været nærmest hermetisk lukkede ned igennem Europa, har migranterne ikke søgt til Europa. De har godt vidst, at det for det første har været svært at komme ind i Europa, og at det for det andet har været svært at bevæge sig op til de lande, som man gerne ville til. Så selvfølgelig har det en konsekvens for migrationen og for menneskesmuglernes mulighed for at drage nytte af den migrationspolitik, vi fører, når man lukker grænserne eller man siger: Vi skal ikke tage imod folk, der kommer gennem flere sikre lande og søger spontant asyl i Danmark.

Kl. 19:27

Den fg. formand (Erling Bonnesen):

Ordføreren.

Kl. 19:27

Rosa Lund (EL):

Så er der bare noget, jeg ikke forstår, fru Pernille Vermund. For i fru Pernille Vermunds forrige korte bemærkning fik jeg jo læst og påskrevet, hvor mange mennesker der var kommet til Italien, altså migreret til Italien. Og nu får jeg så læst og påskrevet, at de her hermetisk lukkede grænser virker. Så jeg synes måske, at fru Pernille Vermund selv skulle sætte sig ned og kigge på tal og fakta. Jeg vil endda gerne invitere fru Pernille Vermund til, at vi kan gøre det sammen.

Kl. 19:27

Den fg. formand (Erling Bonnesen):

Mange tak for det. Der er ikke flere korte bemærkninger. Tak til ordføreren. Vi går videre til Radikale Venstres ordfører, og det er hr. Christian Friis Bach.

Kl. 19:27

(Ordfører)

Christian Friis Bach (RV):

Tak for det. Jeg vil starte med at rose talen fra fru Rosa Lund og konstatere, at hun og jeg starter det samme sted, nemlig i anden verdenskrig. For en gang imellem kan man i strømmen af beslutningsforslag fra Dansk Folkeparti på udlændingeområdet, og faktisk også, når man hører ordførertaler her fra talerstolen, helt glemme, hvor vi kommer fra som land, og hvad vi står for, og hvad vi bygger på. Og derfor er det rigtigt at starte under anden verdenskrig og de jødiske flygtninge, der forsøgte at komme væk fra nazisternes forfølgelse, koncentrationslejre og gaskamre, og hvor alt for mange af dem oplevede en dør, der blev lukket med katastrofale konsekvenser. Det kostede dem livet.

Forskning har vist, at der jo frem til 1943 blev sendt mindst 132 flygtninge tilbage til Tyskland fra Danmark, mange af dem var jøder, og der er dokumentation for, at mindst ti af dem senere døde i tyske koncentrationslejre. Det er derfor, vi har flygtningekonventionen; fordi der var visionære politikere, der sagde: aldrig igen. Og den første, der satte underskriften på flygtningekonventionen den 28. juli 1951, var Knud Larsen. Det var kontorchefen fra Indenrigsministeriet, der var formand for konferencen, og som gav flygtninge i Europa og andre steder, som man sagde det i konventionsteksten, en international ret til at søge beskyttelse. Og det er jeg virkelig som dansker stolt af. Og at vi fortsat står bag flygtningekonvention, og at flygtninge også kan søge asyl i Danmark, er en lille pris at betale for ikke at vende tilbage til de rædsler, som flygtninge oplevede i Europa under anden verdenskrig, og for at sikre, at flygtninge andre steder i verden ikke oplever de samme rædsler, oplever at blive sendt tilbage til forfølgelse og i værste fald død. Og netop det her med at få behandlet sin asylansøgning og ikke blive afvist, ikke blive sendt ud igen, er helt afgørende. Det er det afgørende fundament i flygtningekonventionen, det helt afgørende princip, og det er det, Dansk Folkeparti vil bryde med. Og det vil ikke betyde færre flygtninge i Danmark. Det vil med stor sandsynlighed betyde langt flere flygtninge i Danmark og en helt kaotisk international situation for flygtninge.

For det danske asylsystem er ikke brudt sammen. Det fungerer overordnet set godt med Udlændingestyrelsen og Flygtningenævnet, mulighed for at klage og få sin sag behandlet individuelt. Vi er relativt gode til at sortere mellem, hvem der er flygtninge og skal have beskyttelse, og hvem der er migranter og skal hjem.

Derfor er opgaven ikke at afskaffe det danske asylsystem, men at overtale flere lande til at indføre et tilsvarende stærkt asylsystem. Opgaven er ikke at melde os ud af flygtningekonventionen. Det er at få flere lande til at underskrive den. Opgaven er ikke at melde os ud af det internationale samarbejde om flygtninge, men at styrke det. Og afskaffer vi retten til at søge om asyl i Danmark, vil det blive langt nemmere for lande rundt omkring i verden at nægte at beskytte flygtninge der, hvor de kommer til, eller der, hvor de flygter hen. Det vil blive langt sværere for os at overtale lande rundt omkring i verden til at tilbyde asyl og indføre et godt asylsystem. Det vil blive langt sværere for os at overtale lande i verden til at beskytte flygtninge i nærområderne. Og det vil betyde flere flygtninge, som vil blive tvunget til at flygte videre, herunder mod Europa. Så kampen for at beskytte flygtninge ude i verden starter her, den starter i Danmark, og den kamp vi vil gerne styrke, og derfor er vi imod beslutningsforslaget.

Kl. 19:31

Den fg. formand (Erling Bonnesen):

Tak for det. Der er et par korte bemærkninger, og den første er fra fru Pernille Vermund. Nej, hun frafalder. Godt, så går vi til den næste, og det er hr. Mikkel Bjørn.

Kl. 19:31

Mikkel Bjørn (DF):

Tak for det. Jeg morer mig lidt over det her med, at ordføreren siger, at hvis Dansk Folkepartis politik blev indført, ville det føre til mange, mange flere flygtninge. Alt, hvad Radikale Venstre har foretaget sig, mere eller mindre siden vi indførte den liberale udlændingelov af 1983, har været at lave ordninger, der sikrede, at så mange mennesker som muligt kom hertil. Det eneste, Radikale Venstre har foreslået de sidste 30 år, er lempelser i udlændingepolitikken. Så det her med, at Dansk Folkepartis politik pludselig skulle betyde, at flere kom hertil, og at Radikale Venstres politik selvfølgelig er garanten for, at færre kommer, virker fuldstændig på månen og hovedløst. Derfor vil jeg egentlig bare høre ordføreren, om han selv tror på, hvad han selv siger, eller er det bare et eller andet talking point, han bruger her i Folketingssalen?

Kl. 19:32

Den fg. formand (Erling Bonnesen):

Ordføreren.

Kl. 19:32

Christian Friis Bach (RV):

Ordføreren tror på alt, hvad han siger. Han tror ikke på alt, hvad hr. Mikkel Bjørn siger, men det er så en anden snak. Radikale Venstre har faktisk stemt for betydelige dele af den danske udlændingelovgivning igennem de sidste år, herunder indførelsen af § 7, stk. 3 – et spørgsmål, som vi kommer tilbage til. Og jeg tænker i dag meget over, om det var den rigtige beslutning; jeg er i tvivl om, hvorvidt det var det. Men det, jeg sagde her fra talerstolen, var bare, at hvis vi afskaffer retten til at søge asyl i Danmark, bliver det meget nemt for lande rundtomkring i verden at gøre det samme, og det bliver meget svært at overtale andre lande til at indføre et asylsystem, til at underskrive flygtningekonventionen, hvis vi forlader den. Og det vil føre til flere flygtninge, der vil blive skubbet fra land til land, og mange af dem vil søge mod Europa, og det vil, når det internationale flygtningesystem dermed bryder sammen, føre til kaotiske tilstande og med stor sandsynlighed flere, der søger mod Europa og mod Danmark.

Kl. 19:33

Den fg. formand (Erling Bonnesen):

Hr. Mikkel Bjørn.

Kl. 19:33

Mikkel Bjørn (DF):

Hvis Danmark indfører et stop for spontan asyl, vil det betyde, at der muligvis er flere lande, der vil gøre det samme. Jeg vil da håbe, at der er flere europæiske lande, der ser lyset og overtager den her politik, i forhold til at vi da selvfølgelig ikke skal løse verdens kolossale flygtningeproblemer ved at genbosætte mennesker her i Europa. Det er en dybt uholdbar og uhensigtsmæssig måde at løse et problem på, der slet ikke kan løses sådan, medmindre vi grundlæggende ønsker at destabilisere hele Europa både socialt, kulturelt og økonomisk.

Kl. 19:34

Den fg. formand (Erling Bonnesen):

Ordføreren.

Kl. 19:34

Christian Friis Bach (RV):

Dermed kan jeg så konstatere, at Dansk Folkeparti ønsker, at lande som f.eks. Bangladesh skulle nægte adgang for rohingyaerne fra Myanmar, at Tyrkiet skulle nægte de religiøse mindretal i, lad os sige Syrien eller Irak eller Iran adgang til asyl, hvis de måtte søge derhen, og skubbe dem tilbage til forfølgelse. Det er den konsekvens, som Dansk Folkepartis forslag vil have, hvis det bliver indført og overtaget af flere lande rundtomkring i verden, og det er vi inderligt imod.

Kl. 19:34

Den fg. formand (Erling Bonnesen):

Fru Pernille Vermund.

Kl. 19:34

Pernille Vermund (NB):

Tak. Det er indimellem en god idé ikke bare at læse overskrifter, men faktisk at læse hele beslutningsforslaget. Når jeg ved, hvad der står i beslutningsforslaget, er det, fordi det oprindelig var os, der fremsatte det, og vi har også fremsat det før. Og det, der står i forslaget, er jo ikke, at vi ikke skal hjælpe mennesker på flugt. Det er heller ikke, at vi ikke skal hjælpe mennesker fra vores nærområder. Det er heller ikke, at andre lande ikke skal hjælpe mennesker fra deres nærområder. Det er et forsøg på at sige: I en verden, som er mere globaliseret, end den var i 1951, da man underskrev flygtningekonventionen, og dermed også er en verden med flere migranter, som forsøger sig som flygtninge, er vi nødt til at gøre tingene på en anden måde.

Lad os hjælpe de mennesker, der kommer fra vores nærområder. Lad andre hjælpe dem, der er i deres nærområder. Lad os bidrage økonomisk til nærområderne, til de områder, hvor der er store konflikter. Og når det er gjort, så lad os indføre et kvotesystem, hvor dem, der er personligt forfulgt, de mest værdigt trængende og folk, som er klar til at assimilere sig i et samfund som det danske, skal være velkomne.

Kl. 19:36

Den fg. formand (Erling Bonnesen):

Ordføreren.

Kl. 19:36

Christian Friis Bach (RV):

Tak til fru Pernille Vermund. Der var en god del af det, fru Pernille Vermund her sagde, som jeg er enig i: styrke beskyttelsen rundtomkring i verden, i nærområderne; sikre, at flygtninge og særlig sårbare flygtninge kan blive løftet ud og komme til Danmark. Det var positive forslag fra fru Pernille Vermund, som jeg kan støtte. Men det – og nu anerkender jeg, at fru Pernille Vermund var lidt optaget under min ordførertale – som jeg fremfører i min tale, er det helt fundamentale, at hvis vi afskaffer retten til at søge asyl i Danmark, vil det blive nemt for andre lande at nægte det samme og dermed skubbe dem videre eller skubbe dem tilbage. Det vil blive sværere at få overtalt flere lande til at indgå i det internationale flygtningesamarbejde, og det er hele fundamentet for, at vi kan løse flygtningekrisen. Derfor vil det med stor sandsynlighed føre til flere flygtninge, der på sigt vil blive skubbet mod Europa, og ikke en mindre flygtningeudfordring her hos os.

Kl. 19:37

Den fg. formand (Erling Bonnesen):

Fru Pernille Vermund.

Kl. 19:37

Pernille Vermund (NB):

Jeg hørte godt ordførerens tale og ord, men jeg er dybt uenig. Altså, hvis hvert land sikrer, at man tager imod flygtninge fra sit eget nærområde, og hvis vi som velstående land siger, at de penge, vi gerne vil hjælpe mennesker på flugt med, er langt bedre brugt i nærområderne til de store krigsområder, så gør vi det bedre, end vi gør det i dag. For det system, vi har i dag – det kan vi se på tallene – bliver jo i høj grad misbrugt af migranter. Og forstå mig ret: Jeg ville da sikkert også selv gøre det, hvis jeg boede i et land, som var som Tunesien eller andre lande. Men det er ikke det, der var hensigten bag flygtningekonventionen.

Kl. 19:37

Den fg. formand (Erling Bonnesen):

Ordføreren.

Kl. 19:37

Christian Friis Bach (RV):

Hvis vi afskaffer retten til at søge asyl i Danmark, som er den helt fundamentale ret i flygtningekonventionen, så melder vi os ud af flygtningekonventionen. Vi melder os ud af Dublinforordningen i Europa. Vi står isoleret og alene tilbage. Og hvis flere lande følger det eksempel, bryder det internationale flygtningesamarbejde helt sammen med kaotiske tilstande for flygtninge, som risikerer forfølgelse, og for verdens lande, som gerne vil løse flygtningeproblemerne i fællesskab.

Kl. 19:38

Den fg. formand (Erling Bonnesen):

Mange tak for det. Så er der ikke flere korte bemærkninger. Tak til ordføreren. Vi går videre til Alternativets ordfører, og det er fru Helene Liliendahl Brydensholt.

Kl. 19:38

(Ordfører)

Helene Liliendahl Brydensholt (ALT):

Tak for det. Jeg vil gerne sige tak til ordføreren fra både SF, Radikale Venstre og Enhedslisten for nogle fine taler. Med tanke på, at vi stadig har en lang aften foran os, vil jeg egentlig bare erklære mig enig i rigtig meget af det, der er blevet sagt af de ordførere. Jeg vil også understrege, at retten til at søge asyl er en menneskerettighed, og hvis vi afskaffer den i Danmark, bryder vi med flygtningekonventionen, og derfor er Alternativet selvfølgelig ikke for det her forslag.

Kl. 19:39

Den fg. formand (Erling Bonnesen):

Mange tak. Der er ingen korte bemærkninger. Tak til ordføreren. Vi går videre til Nye Borgerliges ordfører, og det fru Pernille Vermund.

Kl. 19:39

(Ordfører)

Pernille Vermund (NB):

Tak for ordet. Vi er desværre igen på vej mod en ny migrantkrise, et nyt 2015. Siden nytår er over 35.000 migranter kommet til Italien over Middelhavet. Det er fire gange så mange som i samme periode sidste år. Derudover er 4.000 kommet til Spanien, og Grækenland har taget imod 3.600. Det er meget høje tal, og det er altså kun i år.

Problemet er, at vi i dag står lige så svagt, som vi gjorde i 2015. Med undtagelse af årene under corona, hvor det åbenbart godt kunne lade sig gøre at holde styr på grænserne ned gennem Europa, er der intet sket. Flere drukner fortsat i Middelhavet. Det bekræfter, at den nuværende asyllovgivning er dysfunktionel og inhuman. Den understøtter menneskesmugling, og den hjælper de få på bekostning af de mange. Frem til coronakrisen undskyldte politikerne sig med, at det ikke var muligt at indføre et asylstop, men krisen har vist, at det udelukkende er et spørgsmål om politisk mod, om man vil stoppe for spontant asyl.

Lige inden coronakrisen for alvor brød ud, så vi, hvordan der var en ny migrantkrise under opsejling. Tyrkiets præsident Erdogan erklærede, at han havde åbnet porten, og at han ville lade millioner af migranter tage mod Grækenland og Europa. I dag er det migranter fra Tunesien, der sætter sig i gummibådene. Hvis vi i Danmark vil have styr på, hvem og hvor mange vi lukker ind i vores land, skal der indføres et stop for spontant asyl nu, før det er for sent. Et asylstop er første skridt til at bremse skaden. Det vil ganske enkelt fjerne motivationen for at lade sig smugle hertil og dermed ødelægge menneskesmuglernes afstumpede forretning.

Den nuværende asyllovgivning påfører det danske samfund store skader. Den gennemsnitlige årlige udgift for en asylansøger, der møder op ved den danske grænse og siger ordet asyl, er et sted mellem 200.000 kr. og 300.000 kroner. Derudover er der i Danmark mange hundrede afviste asylansøgere, som vi år efter år tvinges til at betale for, fordi de nægter at udrejse og altså opholder sig ulovligt i Danmark. Prisen for dem er stort set det samme. I alt koster den fejlslagne udlændingepolitik danskerne mere end 30 mia. kr. om året, og den barske sandhed er, at vi kunne hjælpe mange flere mennesker på flugt for langt færre penge, hvis vi udelukkende hjalp flygtninge i nærområderne og sikrede, at vi selvfølgelig også tog imod dem fra vores nærområde, præcis som vi har gjort med ukrainerne.

Adgangen til asyl har tiltrukket tusinder og atter tusinder af migranter fra de muslimske lande, og de har hverken viljen eller evnen til at leve fredeligt blandt os danskere. Det er hovedårsagen til de dybe skader, som vores samfund er blevet påført gennem de seneste 40 år. Den nuværende asyllovgivning fungerer i alt for vid udstrækning som en magnet for migranter, der ikke deler vores værdier, ikke overholder vores love, og som direkte modarbejder vores frihed, demokrati og folkestyre. Det betyder, at skaderne for hvert år bliver mere alvorlige. Der kommer flere danske ofre for kriminelle asylansøgere, og udgifterne i forbindelse med offentlig forsørgelse, de sociale myndigheder og kriminalforsorgen forbliver massive.

Vi skal ikke fortsætte med at skade vores land og støtte et inhumant asylsystem. Derfor skal vi afskaffe retten til at søge ophold i Danmark på baggrund af spontant asyl. Det kan gøres med relativt enkle lovændringer uden at komme i konflikt med de internationale forpligtelser og konventioner. Udlændinge- og integrationsministerens forgænger – der har været et par stykker siden – sagde i maj 2019, at et asylstop ikke strider mod Danmarks forpligtelser i forhold til FN's flygtningekonvention. Og Dublinforordningen er som bekendt en frivillig ordning for Danmark, som vi på grund af vores retsforbehold kan opsige til hver en tid. Det er med andre ord kun mangel på politisk mod og vilje, der står i vejen for at afskaffe adgangen til at søge spontant asyl i Danmark.

Den næste bølge af migranter vil ramme os lige så hårdt, som det var tilfældet under migrantkrisen i 2015 og 2016. Det er farligt. Det er farligt for vores sammenhængskraft, det er farligt for vores folkelige fællesskab. Vores opgave som folkevalgte er at passe på Danmark. Det skylder vi tidligere generationer af danskere, og det skylder vi vores børn og dem, der skal komme efter os. Derfor fortsætter vi i Nye Borgerlige kampen for at få indført et stop for spontant asyl, og vi støtter naturligvis forslaget, som det er fremsat.

Tak for ordet.

Kl. 19:44

Den fg. formand (Erling Bonnesen):

Mange tak for det. Der er en kort bemærkning fra hr. Christian Friis Bach.

Kl. 19:44

Christian Friis Bach (RV):

Tak for det. Jeg vil bare høre fru Pernille Vermund, om Nye Borgerlige ønsker at melde os ud af flygtningekonventionen.

Kl. 19:44

Den fg. formand (Erling Bonnesen):

Ordføreren.

Kl. 19:44

Pernille Vermund (NB):

Nej, det gør vi ikke, og det er der sådan set heller ikke noget behov for. Det, som vi er forpligtede til, og det, der gør, at regeringen kan komme med et forslag, som regeringen gør, er, at vi er forpligtet til at hjælpe mennesker, der søger asyl. Vi er ikke forpligtet til, at deres ophold skal finde sted i Danmark. Og vi vil meget gerne hjælpe mennesker på flugt, men vi vil også gerne forhindre, at mennesker tager den lange vej fra Stormellemøsten og til Danmark for så derefter at blive sendt til en asyllejr i Afrika. Derfor siger vi: Lad os nu indføre et stop for spontan asyl, lad os sikre, at vi, når der er styr på det her, kan tage kvoteflygtninge, men naturligvis kun hele familier og mennesker, som er klar til at integrere sig og assimilere sig i det danske samfund. For vi må være bevidst om, at de mennesker, der kommer her, ikke rejser ud igen.

Kl. 19:45

Den fg. formand (Erling Bonnesen):

Hr. Christian Friis Bach.

Kl. 19:45

Christian Friis Bach (RV):

Tak. Jeg er glad for, at Nye Borgerlige ikke vil melde os ud af flygtningekonventionen. Men anerkender fru Pernille Vermund, at netop spørgsmålet om den helt fundamentale ret til at kunne søge asyl i et land, er en afgørende og fundamental og helt grundlæggende adgangsbillet til at være med i flygtningekonventionen, og at forslaget dermed ville medføre, at vi ville blive smidt ud af flygtningekonventionen?

Kl. 19:45

Den fg. formand (Erling Bonnesen):

Ordføreren.

Kl. 19:45

Pernille Vermund (NB):

Nej, det gør jeg ikke. Flygtninge har ret til at søge asyl, men vi er ikke forpligtede til – nu må ministeren rette mig, hvis jeg tager fejl, og hvis han retter mig, siger han noget andet end det, en tidligere minister har sagt – at tildele ophold i Danmark til asylansøgere. Det er jo det, der er forskellen på det, vi gør i dag, og det, man ønsker at gøre i fremtiden. Man skal ikke længere kunne søge ophold i Danmark, på baggrund af at man kommer her og siger »asyl«. Man skal kunne søge asyl, og vi vil også gerne være med til at bidrage til, at flygtninge får hjælp, men det skal ikke være i Danmark, det skal ikke være på dansk jord.

Kl. 19:46

Den fg. formand (Erling Bonnesen):

Mange tak for det. Så er der ikke flere korte bemærkninger. Tak til ordføreren. Så er vi igennem ordførerrækken, og vi kan give ordet til ordføreren for forslagsstillerne, og det er hr. Mikkel Bjørn.

Kl. 19:46

(Ordfører for forslagsstillerne)

Mikkel Bjørn (DF):

Tak for det. Danmark står, som jeg sagde i begrundelsen ved introduktionen til den her debat, på tærsklen til en ny flygtningekrise. Men der er i realiteten ikke længere tale om en flygtningekrise, der er tale om en permanent tilstand af folkevandring, som hver hverken er midlertidig eller kommer til at aftage, men formentlig kun kommer til at tage til i vækst.

Antallet af flygtninge og fordrevne på globalt niveau var på vej mod 90 millioner ved udgangen af 2021. Til sammenligning tog Europa imod omtrent en million flygtninge under flygtningekrisen i 2015 med omfattende konsekvenser til følge. Selv hvis vi tog det dobbelte antal, ja, selv hvis vi mangedoblede antallet af flygtninge, vi tog, i forhold til den ene million, vi tog 2015, og i stedet tog adskillige millioner, så ville vi stadig væk kun have taget imod en dråbe af det samlede flytningehav på verdensplan, og samtidig ville vi have destabiliseret Danmark og resten af Europa både socialt, økonomisk og kulturelt.

Ud over at vores eget land ville være et mærkbart andet end i dag, så ville også vores styrkeposition i forhold til at gøre en mærkbar forskel for flygtninge ude i verden være svækket markant. Man ville, hvis man var ansvarlig og kerede sig om rent faktisk at hjælpe flest mulige mennesker, med de samme midler, som man i Europa bruger på at hjælpe blot én flygtning, kunne hjælpe omkring ti i nærområderne med de nødvendige fornødenheder. Omkostningerne ved at tage imod og integrere flygtninge i Europa er langt højere end omkostningerne ved at hjælpe flygtninge i nærområderne.

Det paradoksale er dermed, at vores nuværende flygtningesystem reelt forhindrer os i at foretage mere humane prioriteringer. Den nuværende asyllovgivning er dysfunktionel og inhuman. Den hjælper kun de få på bekostning af de mange, understøtter menneskesmugling og koster rigtig mange penge, samtidig med at den påfører det danske samfund store skader.

De tidligere planer om et fælleseuropæisk modtagecenter uden for EU var naturligvis et skridt i den rigtige retning. De planer er nu droppet på grund af pres fra bl.a. Moderaterne, der i stedet vil dyrke toner om fælleseuropæiske løsninger. En åbenlyst verdensfjern tanke kan man eksempelvis læse i Europa-Kommissionens nyeste forslag til en fælleseuropæisk migrationspagt – en migrationspagt, der vil ophæve folkesuveræniteten i de enkelte nationalstater, overdrage magten til den ikkefolkevalgte Kommission og dernæst tvangsfordele migranter rundt i Europa, uden at der vil være mulighed for nationalt at afvise selv personer med forbindelse til velkendte terrororganisationer.

Vi kan og skal ikke vente på, at ufornuften i andre dele af Europa vendes til fornuft. EU har med al tydelighed vist, at de ikke er rede til at tage de nødvendige skridt. I stedet ønsker de at modarbejde fornuftige løsninger og kommer oven i købet med forslag, der, hvis de gennemføres, vil forandre og ødelægge Europa for altid. Derfor er der behov for, at vi selv tager de nødvendige skridt nu og fjerner muligheden for at søge spontant asyl, med mindre Danmark er nærområde til en specifik konflikt. Det vil ikke kun være til fordel for Danmark, men også for flygtninge med beskyttelsesbehov. Udgangspunktet er, at flygtninge udelukkende skal hjælpes i nærområderne.

Vi opfordrer alle medlemmer af Folketinget til at støtte det her beslutningsforslag. Lad os arbejde sammen om at skabe en mere bæredygtig og human håndtering af flygtninge i både Danmark, Europa og resten af verden.

Tak for ordet.

Kl. 19:50

Den fg. formand (Erling Bonnesen):

Mange tak for det. Der er ikke flere korte bemærkninger. Tak til ordføreren.

Da der ikke er flere, som har bedt om ordet, er forhandlingen sluttet.

Jeg foreslår, at forslaget henvises til Udlændinge- og Integrationsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

20) 1. behandling af beslutningsforslag nr. B 37:

Forslag til folketingsbeslutning om udvisning af kriminelle udlændinge efter første dom.

Af Peter Seier Christensen (NB) m.fl.

(Fremsættelse 21.02.2023. Tilbagetagelse 12.04.2023. Optaget af Mikkel Bjørn (DF) m.fl. 12.04.2023).

Kl. 19:50

Den fg. formand (Erling Bonnesen):

Ordføreren får her nu 2 minutter til at begrunde forslaget. Værsgo.

Kl. 19:51

Begrundelse

(Ordfører for forslagsstillerne)

Mikkel Bjørn (DF):

Vi diskuterer i dag et afsindig vigtigt forslag, som kan få afgørende betydning for helt konkrete danskeres tryghed og sikkerhed i deres eget land, allerede fra den dag det måtte blive vedtaget, nemlig nærværende forslag om udvisning af kriminelle udlændinge konsekvent og efter første dom. Lad mig kort og helt upolemisk konstatere, at stemmer man ikke for det her forslag, stadfæster man med sin stemme, uanset hvilke hensyn man ellers lægger til grund, at danskernes tryghed og sikkerhed i eget land kommer i anden række.

Jeg glæder mig til debatten og ser frem til, hvad ordførerne fra de andre partier har at sige til den bemærkning. Tak for ordet.

Kl. 19:52

Den fg. formand (Erling Bonnesen):

Mange tak for det, og så er vi klar til at gå i gang med forhandlingen, og den første, der får ordet, er udlændinge- og integrationsministeren. Værsgo.

Kl. 19:52

Forhandling

Udlændinge- og integrationsministeren (Kaare Dybvad Bek):

Tak for det. Så vi er på den tredje formand her blandt ordførerne. Det er jo dejligt, at vi holder ved. Dansk Folkeparti foreslår med beslutningsforslaget, at kriminelle udlændinge skal udvises efter første dom, og de anfører, at beslutningsforslaget ikke forudsætter, at Danmark melder sig ud af Den Europæiske Menneskerettighedskonvention, men at forslaget forudsætter, at det ved lov besluttes, at Danmarks internationale forpligtigelser, herunder menneskerettighedskonventionen, skal fraviges i sager om udvisning af kriminelle udlændinge.

Der skal ikke herske tvivl om, at det er regeringens politik, at udlændinge, der misbruger deres ophold i Danmark til at begå kriminalitet, ikke har noget at gøre i det danske samfund. Det er derfor regeringens holdning, at udlændinge, der begår alvorlig kriminalitet, så vidt muligt skal udvises. Men jeg vil også gerne understrege, at det samtidig er vigtigt for regeringen, at vi i Danmark overholder vores internationale forpligtigelser, og at vi inden for den ramme arbejder benhårdt for at sikre, at myndighederne har de bedste forudsætninger for at udvise kriminelle udlændinge.

I Danmark er det som det helt klare udgangspunkt domstolene, der beslutter, om der skal ske udvisning af en udlænding i forbindelse med en straffesag, og det sker på baggrund af en konkret vurdering i hver enkelt sag. I den vurdering kommer vi altså ikke uden om konventionerne. Forslaget om at indføre en ubetinget regel om udvisning efter første dom er ikke noget, der kan gennemføres inden for rammerne af Danmarks internationale konventioner, og regeringen kan derfor ikke støtte beslutningsforslaget.

Det betyder ikke, at vi i regeringen sidder på hænderne. Udvisning af kriminelle udlændinge er noget, der ligger os meget på sinde, og det fremgår af regeringsgrundlaget, at regeringen ønsker at udvise flest mulige kriminelle udlændinge inden for vores konventioner og internationale forpligtigelser. Vi mener også, at konventionerne er det bedste grundlag for at skabe en verdensorden, hvor hvert enkelte individ og også mindre lande har rettigheder. Som et lille land har Danmark en selvstændig interesse i, at det regelbaserede internationale samfund fungerer, og regeringen vil derfor arbejde for at styrke det regelbaserede internationale samfund og dermed fastholde Danmarks medlemskab af internationale konventioner.

Men vi anerkender dog samtidig, at der findes uhensigtsmæssigheder ved dele af konventionerne og ved fortolkningen af dem. Det gælder eksempelvis de begrænsninger og udfordringer, der er for udvisningen af kriminelle udlændinge. Derfor vil vi være klar til at udfordre og afsøge de rammer, som konventionerne opstiller. Som det fremgår af regeringsgrundlaget, vil regeringen udnævne en ambassadør, der skal sikre Danmarks engagement i arbejdet med konventionerne, herunder hvordan de anvendes og fortolkes. Som det fremgår videre af regeringsgrundlaget, vil regeringen igangsætte en grundig udredning af Danmarks forpligtigelser og muligheder i forbindelse med Den Europæiske Menneskerettighedskonvention og afgørelser fra Den Europæiske Menneskerettighedsdomstols.

Afslutningsvis vil jeg sige, at jeg synes, det er vigtigt at understrege over for forslagsstillerne, at der, som reglerne er i dag, er vid adgang til udvisning. Helt grundlæggende er det nemlig sådan, at hvis en kriminel udlænding efter udvisningsreglerne kan udvises af Danmark, skal der ske udvisning af Danmark, medmindre det med sikkerhed er i strid med Danmarks internationale forpligtigelser. Tak for ordet.

Kl. 19:55

Den fg. formand (Erling Bonnesen):

Tak for det. Der er en kort bemærkning fra hr. Mikkel Bjørn.

Kl. 19:55

Mikkel Bjørn (DF):

Tak for det. Ministeren siger i sin tale her, at han sådan set er enig med hensyn til udvisning af kriminelle udlændinge, og at han også bakker op om den dagsorden. Men vi har her et forslag til folketingsbeslutning fremsat af Dansk Folkeparti, som handler om udvisning af kriminelle udlændinge efter første dom, og det kunne regeringen gå ned og stemme for, når det kommer til afstemning her i Folketingssalen. Det vælger man ikke at gøre, og dermed bærer man altså, som jeg også indledningsvis sagde, et ansvar som lovgiver for, at borgere på daglig basis bliver udsat for forbrydelser som konsekvens af, at vi ikke udviser kriminelle udlændinge.

Så vil jeg sige til ministerens bemærkning om, at det allerede er skrevet ind i loven, at hvis der kan ske udvisning, så skal der ske udvisning, at udfordringen bare er, at det i rigtig mange tilfælde ikke sker. Det sker ikke. Jeg ved ikke, om det er af hensyn til internationale konventioner – det er det nok i mange tilfælde – men i rigtig mange tilfælde sker det bare ikke. Folk får i nogle tilfælde tre advarsler om udvisning eller idømmes betinget udvisning efter gentagne tilfælde af grov personfarlig kriminalitet. Det er da ikke en tilstand, vi kan forsvare i et land som Danmark.

Kl. 19:56

Den fg. formand (Erling Bonnesen):

Ministeren.

Kl. 19:56

Udlændinge- og integrationsministeren (Kaare Dybvad Bek):

Jeg synes også, det er noget svineri, at udlændinge, der kommer til Danmark, tænker, at det er noget, man kan man gøre, og jeg synes da, at vi skal udvise så mange af dem, som vi kan. Men vi bliver bare nødt til holde fast i, at det jo ikke er os, der dømmer folk i det her land. Det er jo domstolene, og de skal også tage hensyn til også de internationale konventioner. Vi kan ikke pålægge dette lands dommere at udvise alle de mennesker, hvis de vurderer, at man ifølge de internationale konventioner ikke kan gøre det. Det er jo sådan, opdelingen af magten fungerer, og det er jo trods alt nok meget fornuftigt, at vi fortsætter med det, uanset at Dansk Folkeparti har været nede og fremsætte et beslutningsforslag her i salen.

Kl. 19:57

Den fg. formand (Erling Bonnesen):

Hr. Mikkel Bjørn.

Kl. 19:57

Mikkel Bjørn (DF):

Det kan vi faktisk godt, for det er som os som lovgivere, der tilrettelægger lovgivningen her i landet, og vi kan vedtage en lovgivning her i Folketingssalen, der slår fast, at udvisning er minimumsstraffen ved grov personfarlig kriminalitet, og at det skal ske konsekvent efter første dom, og så vil domstolene skulle agere efter det. Det er jo sådan, lovgivning fungerer: Vi tilrettelægger lovgivningen, og dommerne og domstolene dømmer efter den lovgivning.

Kl. 19:57

Den fg. formand (Erling Bonnesen):

Ministeren.

Kl. 19:57

Udlændinge- og integrationsministeren (Kaare Dybvad Bek):

Nej, så længe Danmark er tilsluttet de internationale konventioner, fungerer vores samfund jo efter det. Jeg har sådan set respekt for den ærlighed, bl.a. ordførerens parti giver udtryk for, når man siger, at vi må træde ud af konventionerne, hvis ikke vi kan få den politik, vi gerne vil have. Det synes jeg er en ærlig måde at gå til det på. Men det ændrer jo ikke ved, at det her beslutningsforslag ville kræve det, vi i Socialdemokratiet og regeringen ikke er interesseret i, nemlig at træde ud af de internationale konventioner. Vi mener, der er meget store fordele for et lille land i at have den verdensorden, så dermed er det også givet, at vi ikke er interesseret i at stemme for det her.

Kl. 19:58

Den fg. formand (Erling Bonnesen):

Mange tak for det. Der er ikke flere korte bemærkninger. Tak til ministeren. Vi går i gang med ordførerrækken, og den første er Socialdemokratiets ordfører, hr. Kasper Sand Kjær.

Kl. 19:58

(Ordfører)

Kasper Sand Kjær (S):

Tak for ordet. I Socialdemokratiet er vi helt enige med Dansk Folkeparti i, at udlændinge, der er kommet til Danmark og begår kriminalitet, som udgangspunkt ikke har noget at gøre her i landet og derfor bør udvises. Det er også vores klare udgangspunkt, at Danmark skal overholde vores internationale forpligtelser.

Vi tror på en regelbaseret international orden. Det er til gavn for mennesker såvel som for stater, og det er i den grad i både danskernes og Danmarks interesse, at vi bakker op om et internationalt retssamfund. Og da beslutningsforslaget her ikke kan gennemføres inden for rammerne af de internationale konventioner, kan vi derfor heller ikke bakke op om det.

Men som det fremgår af regeringsgrundlaget, har vi jo også i regeringspartierne en klar intention om at udfordre fortolkningerne af de internationale konventioner. De er jo heldigvis ikke – og det er måske det, der nogle gange lidt mangler i diskussionen om konventionerne – kommet ned fra oven som stentavler. De er lavet af mennesker, de fortolkes af mennesker, og derfor er der selvfølgelig også et rum at arbejde i. Og det er jo en udfordring, når konventionerne i nogle tilfælde spænder ben for eksempelvis udvisning af kriminelle udlændinge.

Det hører også med i diskussionen her, at der er alt for mange indvandrere og flygtninge, som ikke bare er underrepræsenteret på arbejdsmarkedet, men også er overrepræsenteret i kriminalitetsstatistikkerne, ligesom de jo på mange andre parametre klarer sig dårligere end resten af befolkningen. Derfor har vi også i Socialdemokratiet og i regeringen et generelt fokus på at nedbringe antallet af personer, der kommer til Danmark, ligesom det har været vigtigt for os, og jo også var det i den tidligere regering, at arbejde aktivt for at hjemsende flere både udlændinge uden lovligt ophold i Danmark, men jo naturligvis også særligt udlændinge, der har begået kriminalitet.

Det er jo også derfor – og det var den diskussion, vi havde før – at vi arbejder på at etablere et modtagecenter uden for Europa, ligesom vi jo hele tiden har opmærksomheden på, hvordan vi får endnu flere uden lovligt ophold til at vende hjem til deres oprindelsesland igen.

Men som sagt kan vi ikke bakke op om forslaget, da det strider mod Danmarks internationale forpligtelser. Tak for ordet.

Kl. 20:01

Den fg. formand (Erling Bonnesen):

Tak for det. Der er en kort bemærkning fra hr. Mikkel Bjørn.

Kl. 20:01

Mikkel Bjørn (DF):

Tak for det. Ordføreren nævner, at det også er i danskernes interesse at fastholde de internationale konventioner. Derfor vil jeg egentlig bare spørge ordføreren, om han tror, at en ung 17-årig pige, der er blevet voldtaget, eller en ung dreng, der på en station får sparket alle sine tænder ud af en gruppe udlændinge, som er kommet her til landet, føler, at de internationale konventioner virkelig værner om dem. Er det virkelig i deres interesse at fastholde de internationale konventioner, som betyder, at de personer, der har overfaldet eller voldtaget dem, siden hen ikke kan udvises?

Kl. 20:01

Den fg. formand (Erling Bonnesen):

Ordføreren.

Kl. 20:02

Kasper Sand Kjær (S):

Som jeg også sagde i min tale, er jeg meget optaget af, hvordan vi kan lykkes med at udvise endnu flere kriminelle udlændinge, end vi kan i dag. Det synes jeg er helt afgørende, for der er jo desværre nogle grupper, som har en adfærd, som vi ikke kan tolerere, og som ikke hører hjemme i Danmark. De skal udvises, og de må vende hjem til det land, de kommer fra, når de ikke vil følge landets love.

Når det så er sagt, så er det i det store billede jo i danskernes interesse at leve i en verden, hvor der er en international retsorden, hvor lande og stater laver aftaler med hinanden om, hvordan verden skal fungere. Det har vi da en kæmpe interesse i. Særlig som en lille stat på det store verdenskort har vi da en kæmpe interesse i at være en del af et internationalt retssamfund, hvor det ikke bare er den stærkeste, der alene bestemmer.

Kl. 20:02

Den fg. formand (Erling Bonnesen):

Hr. Mikkel Bjørn.

Kl. 20:02

Mikkel Bjørn (DF):

Udfordringen er jo, at de her konventioner er formuleret så abstrakt, at der sidder en aktivistisk domstol og hele tiden udvider sin fortolkningsramme på de områder. Det vil sige, at der løbende er tilfælde, hvor udlændinge eksempelvis ikke kan udvises, fordi det er skrevet ind i konventionerne, at man har ret til et familieliv, hvilket betyder, at f.eks. en voldtægtsmand ikke kan udvises fra Danmark, fordi han har ret til et familieliv med den datter, han eventuelt måtte have voldtaget. Det er jo en fuldstændig forrykt praksis, som er konsekvensen af, at man bl.a. fra Socialdemokratiets side slår ring om de her konventioner.

Kl. 20:03

Den fg. formand (Erling Bonnesen):

Ordføreren.

Kl. 20:03

Kasper Sand Kjær (S):

Det sidste er ikke rigtigt, men det første er jeg helt enig i. Jeg synes også, vi har en europæisk menneskerettighedsdomstol, som til tider går for langt i forhold til fortolkningen af konventionerne, og som har en helt anden aktivistisk tilgang til at være domstol, end man har i den danske domstolstradition. Det er jo også noget af det, der ligger i at udfordre konventionerne, altså at se på, hvordan de anvendes, og hvordan de fortolkes. Det er derfor, regeringen vil udpege en ambassadør med den særlige opgave, for jeg er sådan set enig i, at det der er en udfordring. Men det ændrer ikke på, at når vi gør regnebrættet op, har Danmark og danskerne en interesse i at være en del af en international retsorden.

Kl. 20:04

Den fg. formand (Erling Bonnesen):

Så er det fru Rosa Lund.

Kl. 20:04

Rosa Lund (EL):

Tak for det. Det er lidt uklart for mig, hvad det egentlig er, Socialdemokratiet gerne vil. Vi hører ordføreren sige, at man ikke bakker op om det her forslag, fordi det gør man ikke. Man er sådan set enig i noget af det, og man er også enig i, at Den Europæiske Menneskerettighedsdomstol er for aktivistisk, og så vil man også gerne udfordre konventionerne. Men det er jo præcis det, det her forslag gør. Altså, jeg er glad for, at Socialdemokratiet og regeringen ikke støtter det her forslag – det skal jeg da ikke lægge skjul på – men jeg forstår bare ikke, hvad det er, Socialdemokratiet gerne vil. Vil man have konventionerne, eller vil man ikke have konventionerne? Jeg er ikke sikker på, at jeg har lyst til at høre svaret, men jeg spørger alligevel.

Kl. 20:04

Den fg. formand (Erling Bonnesen):

Ordføreren.

Kl. 20:04

Kasper Sand Kjær (S):

Jeg skal prøve at se, om jeg kan skære det ud i pap. Vi vil gerne udvise flere kriminelle udlændinge, også flere, end vi gør i dag. Der er nogle, som ikke kan udvises på grund af konventionerne, men når vi gør det regnestykke op, så kan vi konstatere, at vi vinder mere på, at der er internationale konventioner og et internationalt retssamfund, end vi gør på den enkelte dom.

Men som jeg også sagde, er de internationale konventioner jo ikke kommet ned oppefra på stentavler. De kan jo udfordres, de kan fortolkes på andre måder, end de bliver i dag, og fortolkningen har jo også løbende ændret sig, og vi gerne udfordre den. Men det betyder ikke, at vi udfordrer Danmarks tilslutning til konventionerne. Selvfølgelig skal Danmark være tilsluttet de internationale konventioner, som vi er i dag, og i øvrigt bakke op om et internationalt retssamfund. Men i det ligger jo også, at de stater, der har indgået aftaler med hinanden, også skal have en diskussion om, hvad de aftaler så betyder i dag.

Kl. 20:05

Den fg. formand (Erling Bonnesen):

Fru Rosa Lund.

Kl. 20:05

Rosa Lund (EL):

Jeg er selvfølgelig særlig glad for, at den socialdemokratiske ordfører understreger, at man ikke er på vej ud af konventionerne, men så forstår jeg stadig væk bare ikke, hvad det så er, Socialdemokratiet gerne vil. For den vigtigste grund til, at vi ikke kan udvise folk i dag, er jo, at man ikke har tilbagesendelsessamtale med det land, man gerne vil udvise dem til. Skal jeg så forstå det sådan, at Socialdemokratiet mener, at man skal begynde at lave aftaler med Assad og med Taleban om at sende folk tilbage? Er det det, det betyder?

Kl. 20:06

Den fg. formand (Erling Bonnesen):

Ordføreren.

Kl. 20:06

Kasper Sand Kjær (S):

Det er nok lige at trække den for langt at konkludere det. Men hvis vi bare skal blive helt konkrete, vil jeg sige: Der er i dag udlændinge, som bliver dømt for kriminalitet i Danmark, og som ikke kan udvises på grund af retten til familieliv. Det er jo en fortolkning af konventionen. Jeg synes sådan set, det ville være rigtig fint, hvis vi gik i dialog med de andre lande, vi har lavet den international aftale med, om at se på, hvad det så er, det betyder i dag. Altså, betyder det, at man kan blive ved med at begå kriminalitet helt åbenlyst og ikke acceptere de regler og værdier, som gælder i Danmark, uden at man kan udvises, fordi ens børn har ret til at have deres far i Danmark, når det helt åbenlyst ikke drejer sig om en deltagende borger, som måske i øvrigt ikke har særlige relationer til sin familie? Den diskussion skal vi da kunne have både her, men også med ligesindede lande rundtomkring i verden. Det betyder jo ikke, at vi skal til at forhandle med Assad eller andre.

Kl. 20:07

Den fg. formand (Erling Bonnesen):

Mange tak for det. Så er der ikke flere korte bemærkninger. Tak til ordføreren. Vi går videre til Venstres ordfører, og det er hr. Mads Fuglede.

Kl. 20:07

(Ordfører)

Mads Fuglede (V):

Tak for ordet. Med dette beslutningsforslag ønsker Dansk Folkeparti, at kriminelle udlændinge konsekvent skal udvises efter deres første dom. Det er vi i Venstre ikke enige med forslagsstillerne i, for vi kan i Danmark på den ene side ikke acceptere det, når kriminelle udlændinge udøver vold og bandekriminalitet og vanvidskørsel, men på den anden side kan vi heller ikke acceptere, at man bryder med de internationale konventioner, vi er en del af. Selvfølgelig skal det have konsekvenser, når man begår grov kriminalitet i Danmark, og selvfølgelig skal de konsekvenser være så vidtgående, at når vi kan udvise, så skal vi udvise.

Jeg er også nødt til at være ærlig og sige, at den her debat jo ikke handler så meget om den kriminalitet, der bliver begået. Den handler om det forhold, vi har til de konventioner, vi er en del af. I forbindelse med udvisning af kriminelle udlændinge skal vi gå lige til kanten af konventionerne for at sikre, at vi udviser så mange kriminelle udlændinge som muligt, og det giver os en række udfordringer. Vi har den udfordring, at man har en domstol, som har ændret sin måde at dømme på i mange af de her tilfælde.

Derfor står der også i regeringsgrundlaget, at vi ønsker at kigge på den måde, konventionerne fungerer på, og se på, om vi kan ændre konventionerne indefra. Et godt eksempel er det med retten til familieliv, der i dag bliver brugt på en facon, så vi i Danmark ikke kan udvise mange af dem, vi synes har brudt reglerne så voldsomt, at de ikke bør være i Danmark længere. Vi er selvfølgelig med på, at der er en kæmpe forskel på, om man er i gang med at udvise nogen til Talebanstyret eller til Marokko eksempelvis. Det er to meget forskellige problemstillinger.

Men vi har en aktivistisk domstol, og vi bliver nødt til at kigge på det spor, der handler om at ændre konventionerne indefra, og også være parat til at tage flere prøvesager, hvor man går til grænsen af konventionerne og ser på, om man kan ændre den præcedens, der er ved Den Europæiske Menneskerettighedsdomstol.

Dermed går dette beslutningsforslag altså længere, end hvad kan rummes i det, der er Danmarks internationale forpligtelser, og hvad de kan trækkes til, og derfor kan vi ikke støtte beslutningsforslaget. Vi er et lille land. Vi oplever lige nu i Europa, hvad det betyder, hvis man giver slip på alle de bindinger, der tøjler den magt, som er samlet hos meget få og meget stærke nationer. Jeg kan ikke se, at vi på noget sigt har en interesse i at sige farvel til konventionerne, men vi kan kæmpe for at ændre dem, sådan at vi kan genvinde mere autonomi på det område. Det ønsker vi i Venstre, og så langt vil jeg gerne komme forslagsstillerne i møde, men det ændrer ikke på, at Venstre og regeringen fortsat ønsker at overholde de her konventioner, samtidig med at vi ønsker, at flest mulige kriminelle udlændinge bliver udvist fra Danmark.

Kl. 20:10

Den fg. formand (Erling Bonnesen):

Tak for det. Der er en kort bemærkning fra hr. Mikkel Bjørn.

Kl. 20:10

Mikkel Bjørn (DF):

Jeg kan forstå på Venstres ordfører i lighed med Socialdemokratiets ordfører, at man ikke ønsker at tage et opgør med konventionerne, på trods af at de jo gang på gang slår ring om kriminelle mennesker. Men det, jeg er lidt nysgerrig efter at høre ordføreren om, er, at han i lighed med Socialdemokratiets ordfører problematiserer den aktivistiske fortolkning tilgang, der er fra Den Europæiske Menneskerettighedsdomstols side. Ville ordføreren være tilhænger af, at vi sagde: Fint, så lader vi være med at melde os ud af konventionerne, vi bevarer alle konventionerne, men vi lader det være op til den danske Højesteret eller til danske lovgivere at fortolke de konventioner, så der ikke sidder en aktivistisk Menneskerettighedsdomstol og skal fortælle os, at retten til familieliv betyder, at Levakovic må blive her i landet på trods af gentagen kriminalitet, ja, ikke bare ham, men hele hans familie?

Kl. 20:11

Den fg. formand (Erling Bonnesen):

Ordføreren.

Kl. 20:11

Mads Fuglede (V):

Jeg tror egentlig, at den bedste måde, man kan lave konventionseftersyn på, er, hvis man sammen med en række lande, gerne anført af et meget større land end Danmark, også med større tyngde end Danmark, problematiserer den praksis, som konventionerne har ført til, og som ofte er anderledes end det, der var det oprindelige grundlag for konventionerne. Mange af konventionerne synes jeg er kendetegnet ved, at når man læser dem, sidder man tit og undrer sig over, hvordan man er nået frem til den praksis, der findes i dag. Så tit handler det også om, at vi internt i den kreds af lande, som tager konventionerne alvorligt, og hvor vi derfor også bliver taget alvorligt, når vi rejser en problemstilling omkring domstolspraksis på området, siger, at vi ønsker at vende tilbage til det oprindelige udgangspunkt for det, der var grundlaget for, at vi indgik i de her konventioner og lavede dem i sin tid.

Kl. 20:12

Den fg. formand (Erling Bonnesen):

Hr. Mikkel Bjørn.

Kl. 20:12

Mikkel Bjørn (DF):

Tak for det. Men det var ikke helt et svar på mit spørgsmål. Det, jeg spørger om, er: Kan Venstre kan bakke op om, at det skal være danske lovgivere, der skal fortolke de internationale konventioner, og ikke en aktivistisk Europæisk Menneskerettighedsdomstol ?

Kl. 20:12

Den fg. formand (Erling Bonnesen):

Ordføreren.

Kl. 20:12

Mads Fuglede (V):

Vi skal overholde de internationale konventioner, og vi skal ændre dem indefra.

Kl. 20:13

Den fg. formand (Erling Bonnesen):

Tak for det. Så er der ikke flere korte bemærkninger. Tak til ordføreren. Vi kan gå videre til Moderaternes ordfører, og det er hr. Mohammad Rona.

Kl. 20:13

(Ordfører)

Mohammad Rona (M):

Tak for ordet. DF har med dette beslutningsforslag ligesom det foregående fremsat et beslutningsforslag, der kræver, at vi i Danmark fraviger vores internationale forpligtelser. Det støtter vi i Moderaterne ikke op om. Vi har et internationalt ansvar, og det står vi ved, for det er vigtigt for Danmark, at vi indgår i en stærk international retsorden. Dertil skal dog tilføjes, at vi i Moderaterne er enige med forslagsstillerne i, at det skal have konsekvenser, når udlændinge bryder vores lovgivning. Vi kan og skal ikke acceptere, at kriminelle udlændinge gør sig skyldige i forskellige former for alvorlig kriminalitet, som ofte har store konsekvenser for tilfældige ordentlige og lovlydige borgere i samfundet.

Vi går ind for en stram udlændingepolitik. Det gælder også på dette område. Derfor støtter vi også op om, at udlændinge udvises i videst muligt omfang, på betingelse af at vi overholder internationale forpligtelser. Dem vil vi ikke gå på kompromis med. Derfor støtter Moderaterne ikke op om beslutningsforslaget.

Kl. 20:14

Den fg. formand (Erling Bonnesen):

Mange tak for det. Og der er ikke nogen korte bemærkninger, så vi siger tak til ordføreren og går videre til SF's ordfører, og det er hr. Carl Valentin.

Kl. 20:14

(Ordfører)

Carl Valentin (SF):

Tak for det. Beslutningsforslaget her, som er fremsat af Nye Borgerlige og så senere optaget af DF, tager udgangspunkt i problemet med kriminelle udlændinge, der trods flere domme fortsat ikke bliver udvist. Jeg tror, at vi er mange i salen, der kan nikke genkendende til, at vi har integrationsproblemer; statistisk set er der en høj procent af ikkevestlige indvandrere, som begår kriminalitet. Jeg tror, at der, hvor der kommer grus i maskineriet, er måden, vi tilgår det spørgsmål på.

SF var blandt nogle af de første partier i Folketinget, der tog initiativ til stramninger i slipstrømmen af Institut for Menneskerettigheders rapport om, at de danske domstole afsagde færre udvisningsdomme over kriminelle, end de kunne. Det gjorde vi, fordi vi grundlæggende mener, at det i en tid, hvor så mange har akut behov for genbosættelse i Danmark, kun er fair, at pladsen ikke går til folk, der vender fællesskabet ryggen. Men det skal selvfølgelig ske inden for rammerne af de minimumsrettigheder, som vi har besluttet at alle mennesker skal nyde godt af, uanset hvem de er, og uanset hvilke fejl de har begået.

Nye Borgerliges og DF's forslag her indbefatter, at vi smider noget af det allermest dyrebare retsgrundlag, som vi har, på gulvet, nemlig menneskerettighederne. Ganske vist skriver man så i bemærkningerne, kunne jeg læse, noget i retning af: Bare rolig, vi melder os ikke ud af dem, vi tilsidesætter dem bare i det her tilfælde. Men med den tilgang til lovgrundlaget kan det jo undre, at man overhovedet har valgt at deltage i politik på retsstatens præmisser; selvfølgelig kan vi ikke bare tilsidesætte internationale forpligtelser, som vi selv har skrevet under på, fordi de ikke lige passer os i det her øjeblik.

Der er nok ikke nogen, der vil blive overrasket over, at jeg ikke er enig med Nye Borgerlige og Dansk Folkeparti her. De partier ser utvivlsomt menneskerettighederne som en slags spændetrøje, der står i vejen for os, og der synes jeg, de tager gruelig fejl. Menneskerettighederne sætter os fri fra alskens overgreb fra både regeringer og andre entiteter ved at sætte en minimumsbarre for, hvad vi kan blive udsat for ifølge loven.

Med den polemik overstået er SF sådan set åbne over for muligheden for at undersøge, om vi kan udvise flere, end tilfældet er i dag, efter de har begået grov kriminalitet. Vi tænker bare at gøre det inden for rammerne af de love, som Danmark har skrevet under på at overholde. Tak for ordet.

Kl. 20:16

Den fg. formand (Erling Bonnesen):

Mange tak for det. Der er ikke nogen korte bemærkninger, så tak til ordføreren. Og vi går videre til Danmarksdemokraternes ordfører, og det er hr. Peter Skaarup.

Kl. 20:16

(Ordfører)

Peter Skaarup (DD):

Tak for ordet. Lad mig starte med at understrege, at Danmarksdemokraterne deler forslagsstillernes ønske om og holdning til, at kriminelle udlændinge selvfølgelig ikke skal være i Danmark. Når man kommer til Danmark, skal det stå fuldstændig klart, at man skal bidrage til samfundet. Det kan være i form af at arbejde eller at uddanne sig med henblik på at arbejde, men man skal ikke ligge samfundet til last, og man skal bestemt ikke lave kriminalitet.

Derfor er det også fuldstændig grotesk, når udlændinge, der kommer til Danmark eller bor i Danmark, begår kriminalitet. Det kan ikke være rigtigt, at det er den måde, man ligesom siger tak for sit ophold på, altså at man laver kriminalitet i det land, der giver en husly. Så det skal vi selvfølgelig ikke tolerere under nogen omstændigheder. Vi mener helt overordnet set, at der skal sættes hårdt og konsekvent ind over for kriminelle udlændinge.

I dag er det sådan, at konventionerne, som vi har været inde på under debatten, i høj grad spænder ben for, at man kan gøre det rigtige i forhold til kriminelle udlændinge, eksempelvis bandemedlemmer, der på grund af konventionerne får lov til at blive hængende, selv om de faktisk ikke burde være her. Derfor er det klart, at der skal ske noget, og derfor er vi også tilhængere af det forslag, der er kommet fra Dansk Folkeparti her og tidligere fra Nye Borgerlige.

For som sagt skal kriminelle udlændinge selvfølgelig ikke have lov til at blive i Danmark, og vi vil være med til at gå til det yderste i forhold til konventionerne for at sikre, at kriminelle udlændinge bliver udvist. Vi mener ikke, man skal have ret til at opholde sig i Danmark, hvis man er dømt for alvorlig kriminalitet, så på den baggrund er vi positive over for forslaget, og vi vil meget gerne være med til at ændre og udfordre konventionerne, så det bliver nemmere at udvise kriminelle udlændinge.

Kl. 20:18

Den fg. formand (Erling Bonnesen):

Tak for det. Der er en kort bemærkning fra hr. Mikkel Bjørn.

Kl. 20:19

Mikkel Bjørn (DF):

Tak for det. Måske kunne ordføreren bare lige nikke, hvis jeg forstod det korrekt, for jeg er lidt nysgerrig efter at høre, om Danmarksdemokraterne kommer til at stemme for det her forslag, eller om de kommer til at stemme imod. Kommer I til at stemme for?

Kl. 20:19

Den fg. formand (Erling Bonnesen):

Så er det ordføreren.

Kl. 20:19

Peter Skaarup (DD):

Som sagt er vi positive over for forslaget, fordi vi mener, det er nødvendigt, at der sker noget fra dansk side i forhold til at få udvist flere kriminelle udlændinge. Men det er også klart, som flere ordførere har været inde på, at der er nogle forhold omkring de internationale konventioner, som skal afklares. Så det skal holde sig inden for de internationale konventioner for at kunne gennemføres, og for at det er realistisk. Og det er vi nødt til at spørge mere ind til under udvalgsbehandlingen – altså hvordan regeringen helt præcist svarer på det.

Man altså, grundlæggende har vi den opfattelse, at forslagsstillerne har fat i den lange ende her, har fat i noget af det rigtige, og at vi er nødt til at stramme skruen over for kriminelle udlændinge, ikke mindst bandemedlemmer, som laver rigtig meget grov kriminalitet i Danmark.

Kl. 20:20

Den fg. formand (Erling Bonnesen):

Hr. Mikkel Bjørn.

Kl. 20:20

Mikkel Bjørn (DF):

Det lyder jo godt, men konsekvensen af det, ordføreren siger, er, at man kommer til at stemme imod det her lovforslag, som handler om udvisning af kriminelle udlændinge. Og det må jeg sige skuffer mig dybt, for jeg troede, at Danmarksdemokraterne, i hvert fald i forhold til hvad de hævder udadtil – var et parti, der gik op i danskernes tryghed og sikkerhed i deres eget land. Men nu er der altså et meget konkret og simpelt forslag om udvisning af kriminelle udlændinge ved første dom, og det kommer Danmarksdemokraterne til at stemme imod, når det kommer til afstemning i Folketingssalen.

Kl. 20:20

Den fg. formand (Erling Bonnesen):

Ordføreren.

Kl. 20:20

Peter Skaarup (DD):

Altså, det synes jeg ikke jeg sagde i min tale, tværtimod talte jeg varmt for forslaget. Så det virker lidt, som om spørgeren ikke helt følger med i, hvad der bliver sagt her.

Kl. 20:20

Den fg. formand (Erling Bonnesen):

Mange tak for det. Så er der ikke flere korte bemærkninger. Vi siger tak til ordføreren. Vi går videre til Liberal Alliances ordfører, og det er hr. Steffen Larsen.

Kl. 20:20

(Ordfører)

Steffen Larsen (LA):

Udlændinge, der begår kriminalitet, skal så vidt muligt udvises. Det er også Liberal Alliances holdning. Men det er jo således, at anklagemyndigheden i forvejen forsøger at opnå udvisning over for kriminelle udlændinge i så høj grad som overhovedet muligt. Hvis de kan rejse påstanden om udvisning, skal de forsøge at gøre det i retten. Det er også således, at vi mener, at der skal være proportionalitet i vores strafferetlige system og domstolssystem, og derfor mener vi også, at det må være op til vores retsvæsen at sørge for at få de her udvisninger klaret inden for de rammer, som ligger nu.

Vi kan altså ikke støtte det her forslag. Vi støtter intentionen, men reglerne er altså så hårde, som de kan blive inden for konventionerne og inden for de systemer, som vi ser på nu. Tak.

Kl. 20:21

Den fg. formand (Erling Bonnesen):

Tak for det. Der er en kort bemærkning fra hr. Mikkel Bjørn.

Kl. 20:21

Mikkel Bjørn (DF):

Jeg ærgrer mig over, at Liberal Alliance ikke støtter det her forslag. For det er jo fuldstændig rigtigt, at mulighederne inden for rammerne af konventionerne er mere eller mindre opbrugte.  Men vi ser bare gang på gang sager, hvor kriminelle udlændinge begår dybt, dybt grove overfald, voldtægter, røverier og andet ude i det danske samfund, og de ikke bliver udvist, netop på grund af de internationale konventioner. Der havde jeg da håbet, at Liberal Alliance – hvad skal man sige – så Danmark som en nationalstat, hvor det først og fremmest handlede om danskernes tryghed og sikkerhed i deres eget land og ikke internationale konventionshensyn.

Kl. 20:22

Den fg. formand (Erling Bonnesen):

Ordføreren.

Kl. 20:22

Steffen Larsen (LA):

Vi må jo sige, at det, vi står for, netop er den her kombination af forskellige ting. Jeg har stor sympati over for regeringens forslag om at forsøge at gøre noget ved det ved at få ændret konventionerne og måske også få rykket på, hvordan de kan forstås og tolkes. Men som det er nu, står vi altså på ryggen af det arbejde. Det er den ene ting.

Den anden ting er jo også, at vi kan kigge på, hvordan det faktisk går med de her udvisningssager. For flere bliver jo trods alt også udvist, og nu er det jo ikke i så lang tid, reglerne har været således, at man skal søge at få udvisning alle de steder, hvor man kan forsøge at få det. Der ser jeg jo faktisk frem til at se, hvad resultatet af det er, som tiden går.

Kl. 20:23

Den fg. formand (Erling Bonnesen):

Hr. Mikkel Bjørn.

Kl. 20:23

Mikkel Bjørn (DF):

Jeg kan i hvert fald konstatere på min indbakke, hvor borgere jævnligt skriver til mig i nye sager, hvor der falder dom på ugentlig basis, at der igen og igen er nye sager med kriminelle udlændinge, som begår dybt grov personfarlig kriminalitet, og som ikke bliver udvist. Nogle har sågar fået tre advarsler om udvisning og to betingede udvisningsdomme. Altså, det er jo at foregøgle danskerne en udvisningspraksis, som grundlæggende ikke er til stede.

Kl. 20:23

Den fg. formand (Erling Bonnesen):

Ordføreren.

Kl. 20:23

Steffen Larsen (LA):

Jamen et forslag til ordføreren kunne jo være, at vi i forbindelse med, at Retsudvalget er på vej ud at kigge på forskellige retssager, så kunne tage ud og kigge på en reel og konkret udvisningssag en dag, hvis hr. Mikkel Bjørn vil tage mig i hånden og gå med ud i den skønne danske natur og kigge på en udvisningssag ved en dansk domstol. Så kan vi jo prøve det, og så kan vi tage en snak om, hvordan man eventuelt kunne gøre det.

Kl. 20:24

Den fg. formand (Erling Bonnesen):

Mange tak for det. Der er ikke flere korte bemærkninger. Tak til ordføreren. Vi går videre til Det Konservative Folkepartis ordfører, og det er fru Brigitte Klintskov Jerkel.

Kl. 20:24

(Ordfører)

Brigitte Klintskov Jerkel (KF):

Tak. I Det Konservative Folkeparti går vi ind for at leve op til de konventioner, som vi har forpligtet os til. Vi vil meget gerne bidrage til at sikre flere udvisninger. For kriminelle udlændinge er ikke velkomne i Danmark, men vi anerkender, at det skal ske inden for rammerne af konventionerne, og derfor kan vi ikke støtte det her beslutningsforslag.

Kl. 20:25

Den fg. formand (Erling Bonnesen):

Tak for det, og der er ikke nogen korte bemærkninger. Tak til ordføreren. Og vi går videre til Enhedslistens ordfører, og det er fru Rosa Lund.

Kl. 20:25

(Ordfører)

Rosa Lund (EL):

Som forslagsstillerne i Dansk Folkeparti er så venlige at gøre opmærksom på i det her beslutningsforslag, er det sådan her – og nu læser jeg op af bemærkningerne i forslaget:

»Beslutningsforslaget forudsætter ikke, at Danmark melder sig ud af Den Europæiske Menneskerettighedskonvention (EMRK). Beslutningsforslaget forudsætter, at det ved lov besluttes at fravige Danmarks internationale forpligtelser, herunder EMRK, i sager om udvisning af kriminelle udlændinge.« 

Da selv Dansk Folkeparti er enige i, at en gennemførsel af et sådant lovforslag vil være direkte i strid med Den Europæiske Menneskerettighedskonvention, er det jo ikke noget, som jeg behøver at bruge mere taletid på her i dag. Jeg vil dog sige til Dansk Folkeparti, at jeg sætter pris på, at man i sidste uge fremsatte et mere ærligt beslutningsforslag, som var, at vi helt skulle ud af konventionerne. Måske er det 14 dage siden, måske var det i sidste uge. Det kan jeg ikke helt huske, men det synes jeg er mere ærligt end at fremsætte sådan nogle forslag her, som man godt ved ikke rigtig kan lade sig gøre. Men lad nu det ligge.

Når vi som land har tiltrådt konventionen, har vi jo gjort det, fordi vi er enige i, at menneskerettigheder gælder for alle, også for dem, vi ikke kan lide. Og det er netop essensen af rettigheder, altså at de gælder for os alle sammen. Det er ikke noget, man kan vælge til eller fra efter forgodtbefindende, og derfor kan det jo undre, at et demokratisk parti vælger at fremsætte et forslag, vel vidende at det kan være i strid med helt grundlæggende rettigheder.

Menneskerettighederne er ikke et eller andet tilfældigt projekt, som handler om at gøre livet surt eller besværligt for os herinde på Christiansborg. Det kunne man jo ellers godt komme til at tro, når man sådan har lyttet til debatten. Menneskerettighederne er en absolut minimumsgrænse for, hvordan man fra statens side kan tillade sig at behandle mennesker i vores samfund.

Det er altså et minimum og ikke et maksimum. Jeg har sagt det mange gange før, også fra den her talerstol: Det handler ikke om at gå til kanten af konventionerne; det handler om at stå på skuldrene af konventionerne.

Man kan spørge lidt polemisk, om det næste fra Dansk Folkeparti bliver, at vi skal ændre grundloven, da den jo giver mulighed for at få dansk statsborgerskab, eller om vi bare helt skal fjerne muligheden fra andre mennesker for at få dansk statsborgerskab. Det forslag kan man jo også bare fremsætte og beslutte at fravige grundloven der.

Jeg skal da også bare lige for en sikkerheds skyld understrege heroppefra, at det ikke var ment som en inspiration, men mere som en tanke. For jeg tænker, at det forslag kunne man da lige så godt fremsætte i Dansk Folkeparti. Nu har man jo for nylig lagt et forslag frem om, at vi bare skal træde ud af konventionerne. Det mener vi ikke i Enhedslisten.

Jeg synes bare, at det er så afgørende at huske det her med, at rettigheder gælder for os alle sammen, også for dem, vi ikke kan lide. Og det tænker jeg også at man er enig i i Dansk Folkeparti, fordi man jo i alle mulige andre sammenhænge også slår sig op på, at folk skal have ret til alle mulige ting, og noget af det er fæstet i dansk lov, noget af det er i menneskerettighedskonventionen, og noget af det er i grundloven.

Men menneskerettighedskonventionen er jo også noget, vi har besluttet herinde i Folketinget at vi gerne vil bakke op om, og derfor mener jeg ikke, at man kan fremsætte det her beslutningsforslag. Det er selvfølgelig den demokratiske ret, man har i Dansk Folkeparti, men Enhedslisten kan i hvert fald ikke støtte det.

Kl. 20:29

Formanden (Søren Gade):

Tak for det. Der er en enkelt kort bemærkning. Hr. Mikkel Bjørn, Dansk Folkeparti.

Kl. 20:29

Mikkel Bjørn (DF):

Jeg synes da, det er meget yndigt at høre fru Rosa Lund forsvare de grundlæggende rettigheder for kriminelle, voldtægtsforbrydere, serieforbrydere, overfaldsmænd osv. I Dansk Folkeparti må jeg bare sige er vi mere optaget af de grundlæggende rettigheder for danskere, eksempelvis i forhold til tryghed i deres eget land. Det er retten til at gå på gaden uden at frygte at blive overfaldet, retten for piger til at gå sent hjem om aftenen uden frygten for at blive voldtaget. Det er sådan set de rettigheder, vi er mest optaget af, altså retten for danskere til at være trygge og sikre i deres eget land. Det er de rettigheder, som ordførerens parti er på kant med, når hun forsvarer internationale konventioner, der slår ring om kriminelle gang på gang.

Kl. 20:30

Formanden (Søren Gade):

Ordføreren.

Kl. 20:30

Rosa Lund (EL):

Yndigt ligefrem? Den var ny. Jeg vil bare minde hr. Mikkel Bjørn om – og det kan være, at det her kommer som en kæmpe overraskelse – at danskere også begår kriminalitet, desværre. Det ville da være skønt, hvis vi boede i et land, hvor folk, der var født her, aldrig begik kriminalitet, aldrig begik voldtægt eller aldrig begik mord. Men hr. Mikkel Bjørn ved lige såvel som jeg, at det ikke er tilfældet. Derfor er mit ærinde på den her talerstol ikke at forsvare nogen som helst kriminelle. Det er at forsvare grundlæggende rettigheder, som gælder for mig, og som gælder for ordføreren selv.

Kl. 20:30

Formanden (Søren Gade):

Hr. Mikkel Bjørn.

Kl. 20:30

Mikkel Bjørn (DF):

Det er da fuldstændig rigtigt, at der også er danskere, der begår kriminalitet. Men jeg vil da anbefale ordføreren at kigge lidt ned i statistikkerne, hvor vi kan se en uproportionelt meget, meget stor overrepræsentation for visse grupper, særlig folk fra Mellemøsten og Nordafrika. Det kunne da være interessant at høre ordføreren kommentere på det.

Kl. 20:31

Formanden (Søren Gade):

Ordføreren.

Kl. 20:31

Rosa Lund (EL):

Det synes jeg bestemt også er vældig interessant, og det er heller ikke nogen hemmelighed, at vi i Enhedslisten er meget, meget uenige i den integrationspolitik, der er blevet ført i det her land de sidste 30 år, hvor det jo er hr. Mikkel Bjørns eget parti, der har svinget taktstokken. Så jeg må bare sige, at man ikke kan lægge det over på venstrefløjen eller Enhedslisten, at integrationspolitikken har slået fejl. Det gør da også ondt at stå heroppe og indrømme, at vi ikke har haft den magt. Det ville jeg da ønske at vi havde. Men det har vi ikke haft.

Kl. 20:31

Formanden (Søren Gade):

Tak for det. Der er ikke flere korte bemærkninger, så vi siger tak til fru Rosa Lund fra Enhedslisten. Jeg byder velkommen til hr. Christian Friis Bach fra Radikale Venstre.

Kl. 20:31

(Ordfører)

Christian Friis Bach (RV):

Tak for det. Jeg holdt jo et længere forsvar for menneskerettighederne i tidligere ordførertaler her i aften. Derfor vil jeg til denne blot sige, at Radikale Venstre støtter domstolenes uafhængighed. Vi går ind for internationale konventioner og menneskerettigheder. Vi ønsker endda at styrke menneskerettighederne i verden, og vi mener, at den kamp starter i Danmark. Derfor er vi imod beslutningsforslaget. Tak.

Kl. 20:32

Formanden (Søren Gade):

Tak for det. Der er en enkelt kort bemærkning. Hr. Mikkel Bjørn, Dansk Folkeparti.

Kl. 20:32

Mikkel Bjørn (DF):

Det borger jo altid for, at det er et godt beslutningsforslag, man har fremsat, når Radikale Venstre er imod. Jeg vil egentlig bare sige, at ordføreren jo tidligere sagde det her med, at hvis Dansk Folkepartis politik bliver vedtaget, vil det i virkeligheden føre til flere flygtninge. Altså, nu står ordføreren fra Radikale Venstre her og forsvarer kriminelle udlændinges rettigheder i Danmark. Jeg synes jo igen, at det vidner om, at Radikale Venstre generelt helt principielt i alle udlændingespørgsmål står for en linje, der forsvarer en meget lempelig position, som betyder, at langt flere mennesker får mulighed for at komme hertil, sågar kriminelle, overfaldsmænd, voldtægtsforbrydere og andre.

Kl. 20:33

Formanden (Søren Gade):

Ordføreren.

Kl. 20:33

Christian Friis Bach (RV):

Jeg mindes ikke, at jeg i min ganske korte ordførertale forsvarede nogen som helst kriminelle voldtægtsforbrydere. Jeg anførte den stilfærdige pointe, at Radikale Venstre er stærke tilhængere af menneskerettighederne. Det er den grundlæggende, fundamentale og helt unikke idé om, at hvert enkelt eneste menneske har ret til et liv i frihed med lighed, værdighed og samme rettigheder. Det er den idé, som vi har bygget vores samfund på. Den står vi bag, og det beslutningsforslag her vil være i strid med de menneskerettigheder, som vi har fået etableret siden anden verdenskrigs rædsler. Af den grund er vi stærkt imod et sådant beslutningsforslag og ønsker at styrke vores kamp for menneskerettigheder i verden, og det starter lige her.

Kl. 20:34

Formanden (Søren Gade):

Hr. Mikkel Bjørn for sin anden korte bemærkning? Da det ikke er tilfældet, siger vi tak til hr. Christian Friis Bach fra Radikale Venstre, og jeg byder nu velkommen til fru Helene Liliendahl Brydensholt for Alternativet.

Kl. 20:34

(Ordfører)

Helene Liliendahl Brydensholt (ALT):

Tak. Vi skal ikke i Danmark forsømme vores internationale forpligtelser over for Den Europæiske Menneskerettighedskonvention på grund af frygt og skræmmebilleder. Faktum er, at 10,3 pct. af den danske befolkning ikke har dansk statsborgerskab. Kun 53 pct. af alle indvandrere og efterkommere med oprindelse i MENAPT-landene har dansk statsborgerskab. Det er helt urimeligt, at så stor en persongruppe, hvoraf mange er født og opvokset i Danmark, skal frygte at blive udvist af Danmark på grund af f.eks. et butikstyveri begået i teenageårene eller en fartbøde. Alternativet er imod forslaget.

Kl. 20:34

Formanden (Søren Gade):

Tak for det. Der er en enkelt kort bemærkning. Hr. Peter Skaarup, Danmarksdemokraterne.

Kl. 20:35

Peter Skaarup (DD):

Tak til Alternativet for ordførertalen. Jeg bed bare mærke i, at Alternativet ser det som et problem, at en del udlændinge i Danmark ikke har dansk statsborgerskab. Men hvad kunne Alternativet tænke sig at gøre ved den sag? Er det rimeligste ikke, at hvis man ikke har dansk statsborgerskab og gerne vil have de rettigheder, der er forbundet med at være dansk statsborger, så søger man om at blive det og opfylder de krav, som det vil medføre?

Kl. 20:35

Formanden (Søren Gade):

Ordføreren.

Kl. 20:35

Helene Liliendahl Brydensholt (ALT):

Jo, det er jo  sådan, det fungerer. Vi ønsker så i Alternativet at lempe – lidt meget, vil nogle sige – på de krav, der er, til at få dansk statsborgerskab og også permanent opholdstilladelse for dens sags skyld.

Kl. 20:35

Formanden (Søren Gade):

Hr. Peter Skaarup.

Kl. 20:35

Peter Skaarup (DD):

Ja, og det er jo fair nok, at man kan have det politiske synspunkt, at man gerne vil lempe vilkårene for at få statsborgerskab. Men uanset at vilkårene blev lempet – jeg er ikke sikker på, der ville være flertal for det i Folketinget, men lad os så sige, at de blev lempet lidt – er det så ikke rigtigt, at man består kravene til, hvad det vil sige at være dansk statsborger? Altså, det er jo ikke en gavebod, vi taler om, hvor man bare skal have det foræret, uden at der er nogle krav til, hvordan man bliver statsborger.

Kl. 20:36

Formanden (Søren Gade):

Ordføreren.

Kl. 20:36

Helene Liliendahl Brydensholt (ALT):

Det er korrekt, at det ikke er en gavebod. Statsborgerskab er heller ikke noget, man skal trække i en automat ved grænsen, som mange politikere på den her side af salen tit plejer at sige, og det er heller ikke Alternativets politik. Der skal være nogle krav. Vi synes bare, de er for høje. Når jeg nævner statsborgerskab i den her tale, er det jo, fordi det er dem, der ikke har statsborgerskab, det her ville kunne gå ud over – altså at man kunne blive udvist.

Kl. 20:36

Formanden (Søren Gade):

Tak for det. Der er ikke flere korte bemærkninger. Vi siger tak til fru Helene Liliendahl Brydensholt fra Alternativet. Jeg byder nu velkommen til fru Pernille Vermund, Nye Borgerlige.

Kl. 20:37

(Ordfører)

Pernille Vermund (NB):

En sen forårsaften blev en ung dansk kvinde tævet, ydmyget og voldtaget af en 17-årig seriekriminel somalisk statsborger. Den somaliske voldtægtsmand blev dømt, men han blev ikke udvist. Han fik bare endnu en advarsel, den fjerde af slagsen, fordi det med sikkerhed ville stride mod Danmarks internationale forpligtelser at udvise ham, måtte man forstå. Hverken første, anden, tredje eller fjerde gang blev han udvist for sin kriminalitet, og faktisk er det sådan, at ud af 3.820 udlændinge, der i 2019 modtog en dom til frihedsstraf, blev kun 140 udvist for bestandig, og kun 30 ud af de 140 er registreret som udrejst. Det er en hån mod ofrene. Hvordan kan det være kommet så vidt?

Hensynet til kriminelle udlændinge tilsidesætter fuldstændig hensynet til danskernes sikkerhed og frihed. Langt væk fra de danske ofre sidder der i Strasbourg 47 dommere, som har videreudviklet og fortolket menneskerettighedskonventionen efter forgodtbefindende. Det, der følger af loven i dag, er ikke, hvad der står i menneskerettighedskonventionen. Det er tværtimod det, som aktivistiske dommere gerne ville have at der skulle stå. Menneskerettighedsdomstolen har fastlagt, at der lægges vægt på gerningsmandens tilhørsforhold til Danmark, gerningsmandens tilknytning til sit hjemland og forbrydelsens grovhed. For den unge kvinde betød det, at hun blev tæsket, ydmyget og voldtaget af en somalier på den københavnske Vestegn. Det var ikke sket, hvis gerningsmanden var blevet udvist konsekvent og efter første dom. Politikerne sidder med ansvaret, fordi man i årtier har ført en forfejlet udlændingepolitik, fordi der ikke er grebet fat om nældens rod, og fordi udlændingepolitikken ikke er løst fra bunden. Når den somaliske voldtægtsmand igen kommer ud af fængslet, kan han atter tage ophold tæt på, hvor den unge kvinde, som han voldtog, bor. Resultatet bliver, at det er offeret, der risikerer at ende med at måtte flytte væk.

Menneskerettighedsdomstolen lægger stor vægt på retten til et privat- og familieliv, men åbenbart ikke, når det gælder danske ofre for udlændinges kriminalitet og hærgen. For hensynet til den udenlandske gerningsmand trumfer hensynet til danskernes sikkerhed og tryghed. Love bliver ikke rimelige eller retfærdige af at blive kaldt en menneskeret. Lad mig give et eksempel mere. I en dom fra Vestre Landsret undgik en 42-årig palæstinenser udvisning, selv om han blev idømt 6 års fængsel for gennem længere tid at have begået grove seksualforbrydelser. Hvorfor blev han ikke udvist? Det blev han ikke, fordi det ville stride imod hensynet til hans syv mindreårige børn, som han alene havde forældreretten over. Der er bare ét problem, et stort problem. Palæstinenseren var dømt for at have voldtaget sine egne to døtre, den ene, fra hun var 6 år, til hun var ca. 12 år. Enhver burde kunne sige sig selv, at det er sindssygt at forhindre udvisningen af en pædofil, incestdømt udlænding ved at vise hensyn til hans mindreårige børn, altså hans ret til et privat- og familieliv.

For os i Nye Borgerlige er hensynet til danskernes sikkerhed og tryghed vigtigere end hensynet til kriminelle udlændinge og forældede konventioner. Men når vi står her i dag, er det jo ikke, fordi vi beder Folketinget om at opsige nogen konventioner. Vi, der støtter forslaget, beder Folketinget om at støtte, at Danmark ikke skal følge Den Europæiske Menneskerettighedskonvention i udvisningsspørgsmål. Alt, hvad det kræver, er, at vi beslutter, at det af lovens bemærkninger skal fremgå, at domstolene ikke skal lægge den til grund i udvisningsspørgsmål. Konsekvensen vil alene være politisk, og den konsekvens kan og må politikerne tage. Alternativet er langt, langt værre. Vi kan ikke acceptere og vi skal ikke acceptere kriminelle udlændinges hærgen i Danmark. Det skal stoppes. Kriminelle udlændinge skal fanges, de skal dømmes, og så skal de udvises. Tak for ordet.

Kl. 20:41

Formanden (Søren Gade):

Tak for det. Der er ikke nogen korte bemærkninger til ordføreren. Vi siger tak til fru Pernille Vermund fra Nye Borgerlige, og jeg giver nu ordet til ordføreren for forslagsstillerne, hr. Mikkel Bjørn, Dansk Folkeparti.

Kl. 20:41

(Ordfører for forslagsstillerne)

Mikkel Bjørn (DF):

Tak for det. Udvisning af kriminelle udlændinge efter første dom – ja, det burde være sund fornuft. Mit hjerte bløder, når jeg hver eneste uge kan læse om nye uhyrlige sager, hvor kriminelle udlændinge, der i flere tilfælde har voldtaget, overfaldet og ydmyget sagesløse borgere, alligevel ikke udvises af Danmark.

Nogle få overskrifter fra den seneste tid lyder f.eks.: Skulle bare hente pizza, men blev skubbet ind i en gyde, tæsket og stukket med kniv. En anden lyder: Tiltalt for brutale voldtægter af to kvinder ved kollegie. Og en sidste lyder: 60 dages betinget fængsel til fire personer for et overfald begået mod en 21-årig på Vanløse Station, der blev slået bevidstløs, sparket i ansigtet og flækkede flere tænder.

En anden udlænding, Mohamed Jama Muse, fik dansk indfødsret – statsborgerskab – på et lovforslag fremsat af daværende integrationsminister fru Inger Støjberg i december 2015. I tirsdags blev han idømt 10 års fængsel for at have sendt sine børn på koranskole i Somalia, hvor de blev mishandlet, hans 12-årige datter blev omskåret og siden solgt som sexslave af sin far på et somalisk slavemarked og forsøgt bortgiftet til en 75-årig somalisk mand, og det er endda en af de udlændinge, som Folketinget har vurderet som værdige til at modtage et dansk statsborgerskab. Og der er tifold så mange, der ikke er danske statsborgere, og som dette på trods ikke udvises, når de gang på gang begår personfarlig grov kriminalitet. Bandemedlemmet Asad Ali Osman blev jo dømt for at påkøre en mand med vilje ved Lidl. Han har undervejs i sit kriminelle liv her i Danmark fået to advarsler om udvisning og tre betingede udvisningsdomme.

Nogle ordførere vil formentlig undervejs i denne debat have påstået, at der allerede er lovgivning til stede, der udviser kriminelle udlændinge. Men sådanne påstande er alene et røgslør med det formål at foregøgle over for de danske borgere og vores retssystem, at der vil ske udvisning ved grov og i mange tilfælde gentagen personfarlig kriminalitet, når der i realiteten intet sker. Vi har ikke brug for advarsler om udvisning og betingede udvisninger, vi har brug for konsekvente udvisninger af udlændinge hertillands, der er kommet her som gæster, men som udviser alt andet end taknemlighed over for det forhold. Inviterede jeg gæster ind i mit hjem, der siden ødelagde mine ting, blev voldelige eller angreb min kæreste eller min familie, så ville jeg da hurtigt og konsekvent bede dem om at gå.

Vi ønsker at gøre det klart, at danske borgeres ret til at være i sikkerhed i deres eget land ikke skal krænkes af urimelige privilegier, som vi hovedløst giver til kriminelle udlændinge. Samtidig ønsker vi at understrege, at dette forslag ikke forudsætter, at Danmark melder sig ud af Den Europæiske Menneskerettighedskonvention, men derimod blot, at dansk lovgivning skal rangerer højest, når hensynet til danskernes sikkerhed og ofrenes tarv kræver det. Udvisningsreglerne i Danmark fører til, at kriminelle udlændinge forbliver i Danmark, og det er helt uacceptabelt. Når kriminelle udlændinge får lov at blive, skabes der en evigt voksende kreds af ofre, som kunne have været undgået, hvis vi som politikere tog ansvar for situationen og handlede.

Jeg beder alle partier og ordførere om at tage stilling til dette forslag med den største alvor og ansvarlighed. Det handler om vores landsmænds og -kvinders tryghed og sikkerhed. Hverken danskerne, de unødvendige ofre eller de lovlydige udlændinge, der vil Danmark, kan være tjent med, at kriminelle udlændinge ikke udvises konsekvent og efter første dom. Jeg håber på partiernes opbakning, og jeg siger tak for debatten.

Kl. 20:46

Formanden (Søren Gade):

Tak for det. Der er en enkelt kort bemærkning fra fru Pernille Vermund, Nye Borgerlige.

Kl. 20:46

Pernille Vermund (NB):

Tak for det. Vi støtter selvfølgelig forslaget. Men det var et enkelt punkt i ordførerens tale, som jeg bed mærke i. Ordføreren refererede til en sag om en Mohamed, som havde fået statsborgerskab i Danmark i 2015. Er det korrekt?

Kl. 20:46

Mikkel Bjørn (DF):

Ja, der var en Mohamed, som har fået statsborgerskab på et lovforslag fremsat af den daværende integrationsminister.

Kl. 20:46

Formanden (Søren Gade):

Fru Pernille Vermund.

Kl. 20:46

Pernille Vermund (NB):

Kan det passe, at Dansk Folkeparti stemte for tildelingen af statsborgerskab til udlændinge i 2015?

Kl. 20:46

Formanden (Søren Gade):

Ordføreren.

Kl. 20:46

Mikkel Bjørn (DF):

Jeg har svært ved at tro det, men jeg har ikke kigget på stemmelisterne inden den her debat. Det må jeg ærligt indrømme.

Kl. 20:46

Formanden (Søren Gade):

Der er ikke flere korte bemærkninger, så vi siger tak til ordføreren for forslagsstillerne, hr. Mikkel Bjørn.

Da der ikke er flere, som har bedt om ordet, er forhandlingen sluttet.

Jeg foreslår, at forslaget henvises til Udlændinge- og Integrationsudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

21) 1. behandling af beslutningsforslag nr. B 67:

Forslag til folketingsbeslutning om at sikre, at Danmark ikke inddrager eller nægter at forlænge opholdstilladelser for flygtninge, hvis der for tiden ikke gennemføres tvangsudsendelser.

Af Helene Liliendahl Brydensholt (ALT) og Sascha Faxe (ALT).

(Fremsættelse 14.03.2023).

Kl. 20:47

Formanden (Søren Gade):

Jeg vil nu give ordet til ordføreren for forslagsstillerne, fru Helene Liliendahl Brydensholt, som ønsker at begrunde beslutningsforslaget. Værsgo.

Kl. 20:47

Begrundelse

Helene Liliendahl Brydensholt (ALT):

Tak for det. Jeg håber på noget opmærksomhed, selv om jeg godt ved, at det er ved at blive sent, og jeg kan se, at mørket falder på udenfor.

Bevågenhed på syrere, der får inddraget deres opholdstilladelse, er næppe noget, der vil forsvinde fra den politiske såvel som den offentlige dagsorden foreløbig. Det vil den næppe, fordi inddragelse og nægtelse af forlængelse af syriske opholdstilladelser er en ulogisk og nytteløs praksis, der både har menneskelige, økonomiske og udenrigspolitiske konsekvenser.

At det overhovedet er muligt, at Danmark kan inddrage eller nægte forlængelse af syriske opholdstilladelser, skyldes den danske udlændingelov, som et flertal i Folketinget er enige om skal være stram. Det er ingen hemmelighed, at vi i Alternativet ikke er enige i flertallets førte udlændingepolitik, og vi har også igennem årene fremsat forslag for at lempe den. Men det her forslag, som vi skal debattere nu, skal imidlertid ses som en håndsrækning til de partier, der flere gange under den seneste valgkamp udtalte, at vi skal have et opgør med den skøre udlændingepolitik – vi skulle pille tidslerne ud af udlændingeloven. Og vi er i Alternativet ret sikre på, at de partier, der udtalte det her, bl.a. henviste til de syriske udsendelsessager.

For det er helt skørt, at Danmark inddrager opholdstilladelser til mennesker, der kommer fra lande med regimer, som vi ikke anerkender og derfor ikke kan tvangsudsende til. Og det er helt skørt, at vi river mennesker ud af deres uddannelser og det danske arbejdsmarked for at placere dem på et udrejsecenter i stedet. Og det er helt skørt at inddrage flygtninges opholdstilladelser og trække dem igennem et nedslidende og retraumatiserende forløb med lange sagsbehandlingstider for i langt de fleste tilfælde at give dem deres opholdstilladelse tilbage igen i Flygtningenævnet.

Med det her forslag kan vi få et opgør med en af de skøreste dele af udlændingepolitikken, vi kan deeskalere den dårlige udenrigspolitiske omtale af Danmark i EU og USA, og vi kan give syriske flygtninge i Danmark vished om, at Danmark ikke vil sende dem tilbage i armene på den samme diktator, som de er flygtet fra.

Jeg ser frem til en god debat.

Kl. 20:49

Formanden (Søren Gade):

Tak for det – vi siger tak til ordføreren for forslagsstillerne, fru Helene Liliendahl Brydensholt, Alternativet. Forhandlingen er åbnet. Den første, der får ordet er udlændinge- og integrationsministeren. Værsgo.

Kl. 20:50

Forhandling

Udlændinge- og integrationsministeren (Kaare Dybvad Bek):

Tak for det, formand. Det her beslutningsforslag pålægger regeringen at fremsætte lovforslag, der sikrer, at asylmyndighederne ikke påbegynder en inddragelsessag eller en sag om nægtelse af forlængelse af en opholdstilladelse meddelt efter udlændingelovens § 7, stk. 3, hvis der for tiden ikke gennemføres tvangsudsendelser til det pågældende land grundet en beslutning truffet af de danske myndigheder.

Vi har flere gange debatteret den midlertidige beskyttelsesstatus i udlændingelovens § 7, stk. 3. Da Folketinget i 2015 indførte den midlertidige beskyttelse, var det med henblik på, men ikke begrænset til, at give midlertidig beskyttelse til de personer, der blev drevet på flugt som følge af konflikten i Syrien. I opholdstilladelsens midlertidige karakter ligger, at myndigheder løbende skal tage stilling til, om generelle forhold er en sådan karakter, at betingelserne for beskyttelsen fortsat er opfyldt. Det betyder samtidig, at en forbedring af de generelle forhold i hjemlandet efter omstændighederne kan indebære, at en midlertidig opholdstilladelse efter udlændingelovens § 7, stk. 3, skal inddrages eller nægtes forlænget. Dette gælder, uanset at forholdene trods forbedringer fortsat er alvorlige, skrøbelige og uforudsigelige, så længe forbedringerne ikke er af helt midlertidig karakter. Det følger af praksis fra Den Europæiske Menneskerettighedsdomstol, at dette er helt i overensstemmelse med vores internationale forpligtigelser.

For flygtninge med opholdstilladelse efter udlændingelovens § 7, stk. 3, skal der foretages en vurdering af, om den pågældende på inddragelsestidspunktet eller tidspunktet for forlængelse fortsat har et beskyttelsesbehov, eller om personen som følge af Danmarks øvrige internationale forpligtigelser fortsat skal have opholdstilladelse. Det er således de rammer, der afgør, hvornår vi skal give beskyttelse, men altså også hvornår vi ikke længere er forpligtet til at give en beskyttelse. Det er disse rammer, som vores uafhængige udlændingemyndigheder skal arbejde ud fra. Lovgivningen er således klar: Beskyttelsen skal ophøre, når der ikke længere er et behov herfor. Reglerne er, som de er i dag, efter min opfattelse fornuftige, og jeg har ingen planer om at ændre dem.

Jeg forstår imidlertid godt, at ordføreren for forslagsstillerne sætter spørgsmålstegn ved, hvorfor en opholdstilladelse meddelt til en syrisk statsborger inddrages eller nægtes forlænget, når de danske myndigheder ikke udsender syrere tvangsmæssigt. Men udgangspunktet er jo ikke, at vi skal tvangsudsende; udgangspunktet er, at personer uden lovligt ophold i Danmark skal efterleve myndighedernes afgørelser og selv udrejse af Danmark. Derfor skal vi ikke lave undtagelser for personer, hvor Flygtningenævnet har vurderet, at der ikke længere er et beskyttelsesbehov, selv om der ikke udføres tvangsudsendelser til det pågældende land. Det skal ikke være sådan, at nogle udlændinge skal kunne undlade at efterkomme udlændingemyndighedernes afgørelse og derved undgå at rejse hjem. Og det er vigtigt at forstå, at den her gruppe mennesker har mulighed for frivilligt at rejse hjem, når de har fået et afslag. Det gælder også de personer, der har haft midlertidig beskyttelsesstatus, men som ikke længere har behov for beskyttelse som følge af de forbedrede forhold generelt i Syrien.

Det er regeringens holdning, at vi skal understøtte, at flest muligt rejser hjem. Det skal vi gøre ved at bistå dem, der gerne vil rejse hjem, og ved at motivere dem, der ikke umiddelbart er villige til at rejse hjem. Men for så vidt angår tvangsmæssig udsendelse til Syrien, er der lige nu helt særlige omstændigheder. Det er regeringens vurdering, at der på nuværende tidspunkt af udenrigspolitiske årsager ikke kan gennemføres tvangsmæssige udsendelser til Syrien, da Danmark afstår fra forhandlinger, der kan tolkes som en normalisering af forholdet til det syriske regime. Regeringen har således ingen intentioner om at indgå en aftale med Assadregimet om at tvangshjemsende til Syrien, men det ændrer ikke på princippet om midlertidighed.

Hvad angår hensynet til arbejdsmarkedet, er det vigtigt at huske på, at vi har en række erhvervsordninger, som giver mulighed for ophold i Danmark på baggrund af beskæftigelse. Der er mulighed for at søge opholdstilladelse efter erhvervsordningerne, uanset hvilket opholdsgrundlag man eventuelt tidligere har haft. Der er eksempelvis beløbsordningerne og arbejdsmarkedstilknytningsordningerne, som en udlænding, der har haft opholdstilladelse f.eks. som flygtning, på lige fod med alle andre kan søge og opnå opholdstilladelse efter. Det er dog i den forbindelse vigtigt at understrege, at en udlænding, der mister sin opholdstilladelse som flygtning, og som opnår opholdstilladelse efter en af erhvervsordningerne, ikke længere betragtes som flygtning, men som arbejdstager. Det betyder, at ophold i Danmark ikke længere er knyttet op på, om det er sikkert for udlændingen at rejse hjem, men på udlændingens fortsatte ansættelse.

I forhold til de udenrigspolitiske konsekvenser er det vigtigt at nævne, at på trods af at det danske retsforbehold gør, at Danmark ikke er bundet af de EU-retlige asylregler – bl.a. for så vidt angår mulighederne for inddragelse – har Danmark et godt samarbejde med de andre EU-lande i forhold til den europæiske asylpolitik. Man er i EU-regi godt klar over, at den danske praksis i forhold til hjemsendelse til Syrien er en praksis fastlagt af Flygtningenævnet og ikke en politisk beslutning fra den danske regering.

Afslutningsvis vil jeg gentage, at hvis udlændingemyndighederne har meddelt endeligt afslag på asyl eller inddraget eller givet afslag på forlængelse af en opholdstilladelse og udlændingen ikke har andet opholdsgrundlag, skal den pågældende rejse hjem. Det gælder også udlændinge fra Syrien. Regeringen kan derfor ikke støtte beslutningsforslaget, men jeg ser frem til den videre behandling her i Folketinget. Tak for ordet.

Kl. 20:54

Formanden (Søren Gade):

Tak for det, og der er en enkelt kort bemærkning. Fru Helene Liliendahl Brydensholt, Alternativet, værsgo.

Kl. 20:55

Helene Liliendahl Brydensholt (ALT):

Jeg kunne godt tænke mig at høre ministeren, om de mange omgørelser i Flygtningenævnet ikke giver anledning til, at man vil kigge lidt på, om der ligger et eller andet i lovgivningen, som ikke rigtig giver mening – det er ikke, fordi man vil blande sig i Flygtningenævnets eller Udlændingestyrelsens arbejde – og hvor det her forslag, som Alternativet nu har fremsat, faktisk kan få regeringen ud af en kattepine, som man lidt har sat sig selv i, med den lovgivning, man har lavet nu, hvor de syriske flygtninge desværre kommer i klemme.

Kl. 20:55

Formanden (Søren Gade):

Ministeren.

Kl. 20:55

Udlændinge- og integrationsministeren (Kaare Dybvad Bek):

Jeg tror ikke, at jeg deler ordførerens opfattelse af, at vi er i en kattepine. Jeg mener sådan set, at vores asylmodtagelse i Danmark og vores samlede måde at håndtere folk, der har brug for beskyttelse, på fungerer rigtig godt. Vi har ikke lige så mange, der kommer uden at have noget realistisk, forventeligt asylbehov, som mange andre europæiske lande. Jeg synes, at vores lovgivning fungerer godt generelt set. Jeg vil sige, at jeg er enig i, at når Udlændingestyrelsen oplever at få underkendt mange sager, så skal man selvfølgelig rette ind efter den praksis, som Flygtningenævnet ligger. Det er sådan, som det må fungere, og det er også det, som Udlændingestyrelsen gør. Men generelt set synes jeg, det er fornuftigt, at vi siger, hvad jeg opfatter som realiteten, nemlig at når man er flygtning, er man det selvfølgelig kun indtil det tidspunkt, hvor det land, man flygter fra, er sikkert at være i, og det er det, som ligger i den danske lovgivning. Det synes jeg ikke er nogen kattepine.

Kl. 20:56

Formanden (Søren Gade):

Fru Helene Liliendahl Brydensholt.

Kl. 20:56

Helene Liliendahl Brydensholt (ALT):

Jeg havde fornøjelsen af at være med til et samråd i sidste uge med ministeren og også med udenrigsministeren, og der redegjorde udenrigsministeren jo egentlig meget fint for den generelle situation i Syrien med Assad, der har begået massemord på sin egen befolkning og desuden er allieret med både det iranske præstestyre og med Putin. Det, jeg vil spørge ministeren om, er: Mener ministeren generelt, at der er sikkert i Syrien?

Kl. 20:57

Formanden (Søren Gade):

Ministeren.

Kl. 20:57

Udlændinge- og integrationsministeren (Kaare Dybvad Bek):

For det første vil jeg sige, at det mener jeg faktisk ikke er mig der skal vurdere. Jeg er ikke ekspert i syriske forhold. Jeg mener, at det er Flygtningenævnet, som er den myndighed, der skal lave den vurdering. Det gør de på baggrund af deres egne rapporter, på baggrund af de svenske myndigheder, de britiske myndigheder, Den Europæiske Unions Asylagentur og andre solide og seriøse myndigheder, som laver vurderinger af, om det er sikkert at være i nogle provinser i Syrien. Deres vurdering er, at der er nogle provinser i Syrien, som det er sikkert at vende tilbage til, og den vurdering står jeg bag som ansvarlig minister.

Kl. 20:58

Formanden (Søren Gade):

Nu er der ikke flere korte bemærkninger. Vi siger tak til udlændinge- og integrationsministeren og starter med ordførerrækken. Jeg byder velkommen til hr. Kasper Sand Kjær fra Socialdemokratiet.

Kl. 20:58

(Ordfører)

Kasper Sand Kjær (S):

Tak for det. Beslutningsforslaget, som vi behandler her, lægger op til, at regeringen inden årets udgang skal have fremsat et lovforslag, som skal sikre, at asylmyndighederne ikke sætter gang i en sag om inddragelse eller nægtelse af forlængelse af en opholdstilladelse givet efter udlændingelovens § 7, stk. 3, på grund af ændrede forhold i oprindelseslandet, hvis der for tiden ikke gennemføres tvangsudsendelser til det pågældende oprindelses- eller opholdsland grundet en beslutning truffet af danske myndigheder, f.eks. på grund af danske udenrigspolitiske årsager.

Jeg kan starte med at slå fast, at vi ikke støtter forslaget. Vi taler jo her om opholdstilladelser efter udlændingelovens § 7, stk. 3, som jo pr. definition er midlertidige, og deri ligger jo også, at de kan ophøre, hvis betingelserne for ophold ikke længere er til stede. Opholdstilladelsen er knyttet op på den enkeltes beskyttelsesbehov, og når opholdsgrundlaget er midlertidigt, skal myndighederne jo jævnligt ind at vurdere, om der fortsat er et beskyttelsesbehov, eller om personen som følge af Danmarks øvrige internationale forpligtelser fortsat skal have opholdstilladelse.

Hvis det viser sig, at en person ikke længere har et beskyttelsesbehov, skal beskyttelsen selvsagt ophører, og personen skal udrejse, hvis vedkommende ikke har et andet opholdsgrundlag. At det forholder sig sådan, at vi af forskellige årsager ikke tvangsudsender til den pågældendes hjemland, er jo i virkeligheden en helt anden problemstilling. Og det ændrer jo ikke ved, at der stadig væk skal tages stilling til opholdstilladelsen. For udgangspunktet her er jo ikke, at der er nogen, der skal tvangsudsendes; udgangspunktet er, at man skal indrette sig efter og følge myndighedernes afgørelse. Og hvis myndighederne vurderer, at der skal meddeles afslag eller ske inddragelse af ens opholdstilladelse, er der jo heller ikke længere et grundlag for ophold her i landet, og det betyder, at man skal udrejse. Og det gælder, uanset om Danmark har en aftale om tilbagesendelse eller ej. Det er jo sådan, reglerne er skruet sammen i dag, og det synes vi sådan set er både rimeligt og fornuftigt. Tak for ordet.

Kl. 21:00

Formanden (Søren Gade):

Tak for det. Der er en enkelt kort bemærkning fra fru Helene Liliendahl Brydensholt, Alternativet. Værsgo.

Kl. 21:00

Helene Liliendahl Brydensholt (ALT):

For cirka et år siden kom det frem, at der var en omgørelsesprocent på over 70 pct. i Flygtningenævnet i sager om inddragelse af syriske opholdstilladelser. Det er et år siden, og mig bekendt er det faktisk kun steget. Hvor lang tid skal vil blive ved med at se de her høje omgørelsesprocenter, før man fra regeringens side måske kigger indad og ser på, at der måske er et eller andet i lovgivningen, der ikke helt står mål med det, der sker, og de store menneskelige omkostninger, som det her har for flygtninge?

Kl. 21:00

Formanden (Søren Gade):

Ordføreren.

Kl. 21:00

Kasper Sand Kjær (S):

Først vil jeg sige, at det jo ingenting har med lovgivning at gøre. Altså, det er jo Flygtningenævnet, der her er den øverste instans, og som dermed fastsætter den praksis, som Udlændingestyrelsen skal rette sig efter. Det er Udlændingestyrelsen så i gang med, har de oplyst. Der må vi så som lovgiver have tillid til, at den udøvende magt selvfølgelig følger den lovgivning, som vi har besluttet, og dermed retter praksis til efter det, som Flygtningenævnet siger. Det er den ene del.

Den anden del er, at det jo ikke rigtig har noget med beslutningsforslaget at gøre. Situationen er jo bare den, at hvorvidt vi tvangsudsender til et land eller ej, jo intet har at gøre med, at hvis myndighederne har vurderet, at man ikke længere har et lovligt ophold i Danmark, skal man rejse hjem. Man burde jo sådan set gøre det frivilligt og følge myndighedernes anvisninger.

Kl. 21:01

Formanden (Søren Gade):

Der var ikke flere korte bemærkninger. Vi siger tak til hr. Kasper Sand Kjær fra Socialdemokratiet, og jeg byder nu velkommen til hr. Mads Fuglede fra Venstre.

Kl. 21:01

(Ordfører)

Mads Fuglede (V):

Tak for ordet. Som ministeren har nævnt, ønsker Alternativet med dette beslutningsforslag, at den danske stat ikke længere skal kunne inddrage eller nægte forlængelse af opholdstilladelser, hvis der for tiden ikke kan gennemføres tvangsudsendelser til den pågældende persons hjemland grundet en beslutning truffet af de danske myndigheder. Det betyder dermed, at Alternativet ønsker at gøre op med de rammer, der afgør, hvornår man har beskyttelsesbehov i Danmark. For nuværende er udgangspunktet i Danmark, at personer uden lovligt ophold i Danmark skal efterleve myndighedernes afgørelse og selv udrejse af Danmark. Det har vi ingen intentioner om at ændre på.

Vi bør heller ikke lave undtagelser i de sager, hvor Flygtningenævnet har afgjort, at personer ikke længere har behov for beskyttelse, selv om de ikke kan tvangsudsendes til deres hjemland. Hvis udlændingemyndighederne vurderer, at en udlænding i Danmark ikke længere har beskyttelsesbehov, så skal det ikke være muligt at ignorere denne afgørelse. Det er uagtet, hvilken nationalitet vi taler om. Det er grundlæggende et fornuftigt princip. Når vi i Danmark hjælper flygtninge, der i ordets forstand flygter fra krig og ødelæggelse i deres hjemland, så skal de også vende hjem igen, når det vurderes, at det er sikkert at vende hjem, for da er de ikke længere flygtninge.

Som ministeren har redegjort for, har Danmark ingen intentioner om at indgå en aftale med Assadregimet om at tvangshjemsende syrere, men det ændrer ikke på princippet om, at man er flygtning, indtil man ikke længere har beskyttelsesbehov, fordi situationen ændrer sig i ens hjemland. Derfor kan vi ikke støtte beslutningsforslaget.

Kl. 21:03

Formanden (Søren Gade):

Tak for det. Der er ingen korte bemærkninger. Vi siger tak til hr. Mads Fuglede fra Venstre, og jeg byder nu velkommen til hr. Mohammad Rona fra Moderaterne.

Kl. 21:03

(Ordfører)

Mohammad Rona (M):

Tak for ordet. Først og fremmest vil jeg gerne takke forslagsstillerne for at fremsætte dette beslutningsforslag, der handler om at sikre, at Danmark ikke inddrager eller nægter at forlænge opholdstilladelser for flygtninge, hvis der for tiden ikke gennemføres tvangsudsendelser til deres hjemland. Helt konkret betyder det, at man vil undgå at sende flygtninge unødvendigt på udrejsecenter.

I regeringen og i Moderaterne går vi ind for en stram udlændingepolitik, hvor der er styr på antallet af flygtninge og indvandrere, som kommer til Danmark. Det betyder, at vi holder fast i princippet om midlertidighed. Det betyder kort sagt, at man som udgangspunkt skal tilbage til hjemlandet, hvis det vurderes af myndighederne. Regeringen har ingen intentioner om at indgå en aftale med f.eks. Assadregimet eller med Taleban i Afghanistan, så derfor kan vi ikke udsende nogen til hverken Syrien eller Afghanistan. Derfor kan vi i Moderaterne heller ikke støtte op om dette beslutningsforslag om automatisk at sikre en forlængelse af en opholdstilladelse, fordi man ikke kan tvangsudsendes til sit hjemland på det pågældende tidspunkt. Tak for ordet.

Kl. 21:05

Formanden (Søren Gade):

Tak for det. Der er en enkelt kort bemærkning. Fru Helene Liliendahl Brydensholt, Alternativet. Værsgo.

Kl. 21:05

Helene Liliendahl Brydensholt (ALT):

Tak. Ordførerens parti var jo et af de partier, der talte meget om skøre regler i udlændingepolitikken, så derfor vil jeg gerne høre ordføreren, om ordføreren mener, at de skøre udlændingeregler, der blev talt om i valgkampen, også handler om de her inddragelsessager i forbindelses med syriske flygtninge, hvor over 70 pct. af dem bliver omgjort i Flygtningenævnet, og hvor vi ikke tvangsudsender og derfor hiver mennesker ud af deres uddannelse, ud af arbejdsmarkedet og placerer dem på et udrejsecenter. Eller hvad er det?

Kl. 21:05

Formanden (Søren Gade):

Ordføreren.

Kl. 21:05

Mohammad Rona (M):

Der har været rigtig mange stramninger gennem de sidste 20 år, og ja, der har været en del af dem, der er skøre. Det er også derfor, vi i regeringsgrundlaget bl.a. skriver, at vi gerne vil have nogle af de her syriske piger, inden de ender i et udrejsecenter, hvis de så uddanner sig inden for et område, så man har brug for, at de får opholdstilladelse. Så den del er jeg faktisk ret glad for vi har i regeringsgrundlaget.

Kl. 21:06

Formanden (Søren Gade):

Fru Helene Liliendahl Brydensholt.

Kl. 21:06

Helene Liliendahl Brydensholt (ALT):

En af konsekvenserne ved, at vi inddrager syriske opholdstilladelser, er jo, at de bliver placeret på et udrejsecenter. En anden konsekvens er, at vi ser rigtig mange, der flygter fra Danmark til forskellige steder i Europa, og et par stykker har faktisk også haft held med at få ophold i Nederlandene, fordi man dér mener, at det ikke er sikkert for dem at komme tilbage til Danmark. Hvordan ser ordføreren på det i forhold til vores internationale samarbejde med andre lande på flygtningeområdet?

Kl. 21:06

Formanden (Søren Gade):

Ordføreren.

Kl. 21:06

Mohammad Rona (M):

Altså, i Danmark har vi de regler, som vi har vedrørende § 7, stk. 3 og midlertidig beskyttelsesstatus, og det kommer vi sådan set ikke til at ændre på. Det er rigtigt, at vi hører nogle historier om, at der er nogle, der flygter til Tyskland, Holland og Sverige for den sags skyld og ikke vender tilbage. Jeg tror bare, det er vigtigt, at vi nu og i fremtiden i hvert fald er obs på grundpillerne i dansk udlændingepolitik, især i forhold til § 7, stk. 3.

Kl. 21:07

Formanden (Søren Gade):

Der er ikke flere korte bemærkninger, så vi siger tak til hr. Mohammad Rona fra Moderaterne. Jeg byder nu velkommen til hr. Carl Valentin fra Socialistisk Folkeparti.

Kl. 21:07

(Ordfører)

Carl Valentin (SF):

Tak for ordet, og tak til Alternativet for at fremsætte det her forslag, som bringer en rigtig relevant debat op. Jeg vil godt starte lidt før selve forslaget, nemlig ved, hvad den her debat reelt handler om. For mig handler den om den efterhånden relativt udskældte § 7, stk. 3, i udlændingeloven, som muliggør udsendelse til usikre lande, hvor sikkerhedssituationen er ustabil. SF har været imod den lov fra begyndelsen. Vi stemte imod den, dengang den blev indført, fordi det for os forekommer meningsløst og umenneskeligt at sende folk, hvis liv og lemmer er i fare, retur til lande, hvor en lige så farlig situation hurtigt kan opstå igen. På den anden side er der heller ikke tvivl om, at der er noget skrupgalt med det nuværende asylsystem. Det er opdelt i vindere og tabere: en i forhold til antallet af tabere relativt lille gruppe, der kan få sikkerhed, tryghed og hjælp, som vi kan garantere genbosættelse i Vesten; og så en gigantisk millionstor gruppe, der opholder sig under kummerlige forhold i flygtningelejre verden over. Til dem kommer hjælpen gennem et UNHCR-budget, der er minimalt sammenlignet med de mange penge, vi bruger på modtagelse af Europa.

Det er skævt. Og med flere og flere på flugt verden over sætter det for mig to streger under, at reel humanisme handler om at sørge for, at dem, der får beskyttelse, er dem, der har ret til det efter menneskerettighederne. Det må nødvendigvis betyde, at udgangspunktet må være, at man skal vende tilbage til sit hjemland, når der er trygt og sikkert, altså ikke, når der som i Syrien bare er en minimal indikation af, at kampene er stoppet i enkelte områder, med en reel og stabil sikkerhed. Det forhold synes jeg nuancerer en i forvejen meget kompliceret diskussion, og det betyder, at hvis man vil være humanist på det her område i forståelsen hjælpe så mange mennesker som muligt og så godt som muligt, kan man ikke bare være imod alle udsendelser – full stop. Det er der vel heller ikke nogen her i Folketinget der er.

Men jeg synes, det rejser en bekymring i forhold til det forslag her, som SF ellers har meget sympati for. Lad os sige, at vi har et menneske, hvis asylgrundlag er bortfaldet, og nu står vi der, hvor et andet menneske har mere brug for vores beskyttelse, men vedkommende, der skal udsendes, nægter at udrejse, og hjemlandet nægter at tage imod borgere kommer, der ikke udrejser frivilligt, ligesom de heller ikke modtager tvangsudsendte. Hvad gør vi så, hvis det her forslag bliver vedtaget? Siger vi så i realiteten, at man aldrig kan miste sin opholdstilladelse, hvis blot man nægter frivillig udrejse til et land, hvor Danmark ikke kan effektuere en tvangsudsendelse? Det dilemma savner jeg lidt bliver foregrebet i beslutningsforslaget. Hvis jeg har overset noget eller misforstået noget, håber jeg, forslagsstillerne kan få mig på ret kurs, for der hersker ikke nogen tvivl om, at jeg finder udvisningen af syrere dybt kritisabel, og at det kun bliver mere tåbeligt, når vi ser på, hvor få af disse Danmark er i stand til rent faktisk at handle på, som ordføreren for forslagsstillerne også har påpeget i debatten.

Så selv om jeg har nogen principielle indvendinger, er der ikke nogen tvivl om, at SF og jeg i praksis i individuelle flygtninges tilfælde ville støtte varmt op om noget a la det, som forslagsstillerne rammesætter her. Om ikke andet vil jeg gerne takke forslagsstillerne for at rejse en meget, meget relevant debat. Tak for ordet.

Kl. 21:11

Formanden (Søren Gade):

Tak for det. Der er ingen korte bemærkninger, så vi siger tak til hr. Carl Valentin fra Socialistisk Folkeparti. Jeg giver nu ordet til hr. Peter Skaarup fra Danmarksdemokraterne.

Kl. 21:11

(Ordfører)

Peter Skaarup (DD):

Tak for ordet. I Danmarksdemokraterne arbejder vi for en stram og konsekvent udlændingepolitik. Det er ikke nogen hemmelighed. Og det betyder, at der skal være styr på, hvem der kommer her til Danmark, og det betyder også, at vi skal være konsekvente, i forhold til hvem der skal herfra. Med beslutningsforslaget ønsker forslagsstillerne at indføre, at asylmyndighederne ikke påbegynder en inddragelsessag eller en sag om nægtelse af forlængelse af en opholdstilladelse på grund af ændrede forhold i oprindelseslandet, jævnfør § 7, stk. 3, i udlændingeloven, hvis der for tiden ikke gennemføres tvangsudsendelser til det pågældende oprindelses- eller opholdsland grundet en beslutning truffet af danske myndigheder, f.eks. på grund af sikkerhedspolitiske eller udenrigspolitiske forhold.

Det er det, man vil. Og der må jeg sige, at vi har det sådan i Danmarksdemokraterne, at vi vil stå fast på det princip, som er det rigtige og det sunde, nemlig at flygtninge selvfølgelig skal vende tilbage til deres hjemland, når det vurderes, at det er sikkert nok, og der må man bare sige, at hvis man begynder at indføre et forslag som det her, indfører man et helt nyt regime i dansk udlændingepolitik. For forslaget vil, hvis det gennemføres, betyde, at udlændinge ikke sendes hjem, selv om myndighederne vurderer, at det er muligt, og samtidig kommer vi til at sende et signal til omverdenen om, at det vil blive mere attraktivt at søge asyl i Danmark, fordi man altså i stigende grad får en mulighed for at blive hængende, selv om man i andre lande bliver sendt hjem til det pågældende land eller det pågældende område.

Så der er nogen problemer i det her forslag, for ikke at sige uoverstigelige problemer med det her forslag, for det vil være et opgør med det, man kalder hjemsendelsespolitikken, og man vil gå langt videre end det, regeringen har som opgave i forvejen i forhold til hjemsendelsespolitikken, hvor man på nogle områder vil ændre på tingenes tilstand – nok allermest inspireret af partiet Moderaterne.

Så samlet set vil jeg sige, at Danmark er et lille land, og derfor er det jo afgørende, at vi kan styre udviklingen, med hensyn til hvem der kommer ind, og hvem der skal ud. Vi skal holde tilstrømningen på et lavt niveau, så man ikke får parallelsamfund, hvor man altså lige pludselig lever efter nogle værdier eller normer, som slet ikke er forenelige med de danske værdier og normer. Det skal vi ikke acceptere, og derfor er holdningen altså ikke, at vi råber hurra for det her forslag – ikke overraskende – men tak for forsøget fra Alternativets side.

Kl. 21:14

Formanden (Søren Gade):

Tak for det. Der er ingen korte bemærkninger. Vi siger tak til hr. Peter Skaarup fra Danmarksdemokraterne. Jeg byder nu velkommen til hr. Steffen Larsen, Liberal Alliance.

Kl. 21:14

(Ordfører)

Steffen Larsen (LA):

Jeg takker, formand. Asyl er midlertidigt og bør grundliggende resultere i hjemsendelse, når behovet for asyl ophører. Det er en simpel logik. Altså vil asylansøgere over tid skulle affinde sig med at blive sendt hjem, når det kan lade sig gøre. Flygtningestatus er ikke permanent og er ikke for evigt. Det er grundlaget for, hvordan vi normalt anskuer asylpolitik. Så når de danske myndigheder vurderer, at en asylmodtager ikke længere har et beskyttelsesbehov, skal den asylmodtager naturligvis hjem til sit hjemland. At vi så midlertidigt ikke kan hjemsende nogen til visse områder, bør ikke have indflydelse på myndighedernes vurdering. Vi kan altså ikke støtte forslaget, da det er op til danske myndigheder at vurdere sikkerheden og det her forslag grundliggende vil åbne for muligheden for, at asyl vil være en permanent tilstand for alt for mange. Tak.

Kl. 21:15

Formanden (Søren Gade):

Tak for det. Der er en enkelt kort bemærkning. Fru Helene Liliendahl Brydensholt, Alternativet, værsgo.

Kl. 21:15

Helene Liliendahl Brydensholt (ALT):

Tak. Jeg kunne godt tænke mig at tale lidt med ordføreren om de økonomiske konsekvenser af de her inddragelsessager i forhold til proportionalitet, for lige nu er der omkring 1.250 syriske flygtninge fra Damaskus og Rif Damaskus, der har fået at vide, at vi inddrager deres sag. Men faktisk er der kun 160, som rent faktisk har fået taget deres ophold. Det har til gengæld givet en masse sagsbehandling. Der har været masser af møder i Flygtningenævnet, og for nogle af dem, der har fået inddraget deres opholdstilladelser, er det selvfølgelig også endt med, at de skal bo på udrejsecentre, hvor det jo koster 300.000 om året at have en beboer. Mener Liberal Alliance, at det er god økonomisk politik at have alle de her inddragelsessager, når det koster så meget og det er så få, man får inddraget?

Kl. 21:16

Formanden (Søren Gade):

Ordføreren.

Kl. 21:16

Steffen Larsen (LA):

Det har omkostninger at have en retsstat.

Kl. 21:17

Formanden (Søren Gade):

Fru Helene Liliendahl Brydensholt? Der var ikke flere korte bemærkninger fra fru Helene Liliendahl Brydensholt. Der er dog en mere fra fru Rosa Lund, Enhedslisten.

Kl. 21:17

Rosa Lund (EL):

Tak for det. Det var bare, fordi hr. Steffen Larsen sagde i sin ordførertale, at det er op til myndighederne at træffe afgørelser. Det er jo også rigtigt. Det er det efter den lovgivning, vi har i dag. Men jeg vil bare lige bede hr. Steffen Larsen bekræfte, at det altså er os herinde i Folketinget, der laver lovgivning, som myndighederne så har til opgave at rette sig efter. Hvis hr. Steffen Larsen er enig i det, kan man vel også godt støtte, at der bliver fremsat lovforslag, som ændrer på den lovgivning. Det, jeg gerne vil frem til, er, at det her lovforslag jo ikke handler om, om man stoler på myndighedernes afgørelser eller ej. Det handler om dansk lovgivning, som vel er vores opgave.

Kl. 21:18

Formanden (Søren Gade):

Ordføreren.

Kl. 21:18

Steffen Larsen (LA):

Ganske sandt. Her er det så § 7, stk. 3, i udlændingeloven, som gør sig gældende, og som man reelt set søger at omgøre. Vi i Liberal Alliance synes egentlig godt om § 7, stk. 3. Så længere er den sådan set ikke.

Kl. 21:18

Formanden (Søren Gade):

Så var der ikke flere korte bemærkninger. Vi siger tak til hr. Steffen Larsen, Liberal Alliance. Jeg byder velkommen til fru Brigitte Klintskov Jerkel fra Det Konservative Folkeparti.

Kl. 21:18

(Ordfører)

Brigitte Klintskov Jerkel (KF):

Tak for ordet, formand. Det her beslutningsforslag fra Alternativet synes jeg ærlig talt er noget absurd. Alternativet foreslår her, at fordi flygtninge ikke kan udsendes med tvang, skal de have lov til at blive. Det synes jeg er helt vanvittigt.

I Det Konservative Folkeparti mener vi, at flygtninge skal have inddraget deres opholdstilladelse i Danmark, når de ikke længere har et beskyttelsesbehov. Det er for dårligt, at de ikke rejser ud – og at vi ikke tvangsudsender, kan aldrig i sig selv være et argument for, at de kan blive. De skal ud, når de ikke længere har et beskyttelsesbehov.

Det her forslag svarer til, at det er i orden, at man kører for stærkt; fordi politiet ikke er til stede, ser vi igennem fingrene med det. Det Konservative Folkeparti kan ikke støtte det her beslutningsforslag.

Kl. 21:19

Formanden (Søren Gade):

Tak for det. Der er en enkelt kort bemærkning. Fru Helene Liliendahl Brydensholt, Alternativet.

Kl. 21:19

Helene Liliendahl Brydensholt (ALT):

Tak. Jeg ved ikke, om ordføreren ved det, men jeg følger ordføreren på Facebook, og jeg lagde mærke til, at ordføreren også der gav udtryk for, at hun var meget forarget over forslaget.

Men jeg kunne godt tænke mig at spørge ordføreren, om ordføreren nogen sinde har talt med nogle af de syriske kvinder – det går jo mest ud over kvinder – altså om hun har mødt nogle af dem og hørt deres fortællinger om, hvad de går igennem, når de får inddraget deres opholdstilladelser, og om hun måske også har talt med nogle af dem, der bor på udrejsecentrene.

Kl. 21:20

Formanden (Søren Gade):

Ordføreren.

Kl. 21:20

Brigitte Klintskov Jerkel (KF):

Nu har vi jo selv været på besøg på udrejsecentre – jeg kan ikke huske, om fru Helene Liliendahl Brydensholt var med begge gange – og på det sidste center, vi var på, Kærshovedgård, havde vi jo sammen med ministeren bl.a. en snak med nogle af dem, der var der. Jeg kan faktisk ikke huske, om fru Helene Liliendahl Brydensholt var med der.

Kl. 21:20

Formanden (Søren Gade):

Fru Helene Liliendahl Brydensholt.

Kl. 21:20

Helene Liliendahl Brydensholt (ALT):

Jeg var ikke med på Kærshovedgård. Men grunden til, at jeg stiller spørgsmålet, er, at jeg ikke tror, at ordføreren har talt med dem. Jeg kender et par stykker af dem, der har været igennem det, og jeg vil gerne tilbyde ordføreren at arrangere et møde, hvor ordføreren kunne tale med nogle af dem bare for også at se den menneskelige side af den her sag. For når vi taler om udlændinge- og flygtningepolitik, bliver det jo tit sådan, at man ser mennesker som en stor masse og glemmer at se dem som individer. Så måske ordføreren vil tage imod det tilbud?

Kl. 21:21

Formanden (Søren Gade):

Ordføreren.

Kl. 21:21

Brigitte Klintskov Jerkel (KF):

Jamen det kan da sagtens kan være, men det ændrer bare stadig væk ikke ved, at når man ikke har et opholdsgrundlag her længere, skal man rejse hjem.

Kl. 21:21

Formanden (Søren Gade):

Hr. Christian Friis Bach, Radikale Venstre.

Kl. 21:21

Christian Friis Bach (RV):

Tak for det. Jeg er knap så interesseret i, om ordføreren har besøgt syriske flygtninge, men jeg er til gengæld ret interesseret i, om ordføreren har læst forslaget, og måske mere præcist selve begrundelsen neden under forslaget. For der står jo på ingen måde, at der skal brydes med det fundamentale princip om, at man, hvis man er flygtning, og der er sikkert i det land, man kommer fra, så kan blive hjemsendt. Der står heller ikke, at vi så skal droppe muligheden for at sende flygtninge hjem til lande, der ikke vil tage imod dem.

Der står, at vi ikke skal sende folk hjem til lande, hvis det er Danmark selv, den danske regering, der har besluttet, at man ikke ønsker at indgå en hjemsendelsesaftale med det pågældende land, og det er præcis det, der er tilfældet med Assads regering. For det er ikke et spørgsmål om, hvorvidt regeringen i Syrien vil tage flygtninge hjem, det er et spørgsmål om, at den danske regering har besluttet, at man ikke ønsker at indgå en aftale med Assad-regeringen om at sende dem hjem.

Det her er ikke et forslag, Radikale Venstre har fremsat, men vi har anstrengt os for at læse forslaget.

Kl. 21:22

Formanden (Søren Gade):

Ordføreren.

Kl. 21:22

Brigitte Klintskov Jerkel (KF):

Jeg har skam læst forslaget, og som jeg læser det, er det her er et opgør med vores hjemsendelsespolitik, og det kan vi ikke støtte i Det Konservative Folkeparti.

Kl. 21:22

Formanden (Søren Gade):

Hr. Christian Friis Bach.

Kl. 21:22

Christian Friis Bach (RV):

Men anerkender ordføreren, at det er Danmark og den danske regering, der har besluttet, at man ikke ønsker at tvangshjemsende flygtninge til Syrien?

Kl. 21:23

Formanden (Søren Gade):

Ordføreren.

Kl. 21:23

Brigitte Klintskov Jerkel (KF):

Det ændrer stadig væk ikke ved den holdning, som vi har, nemlig at hvis man ikke længere har et opholdsgrundlag i Danmark, skal man rejse hjem, og at det ikke skal være på den måde, at man, fordi man ikke kan tvangsudsendes i øjeblikket, bare skal have lov til at blive, og så ser vi bare igennem fingrene med det. Vi skal stadig væk arbejde for, at man, hvis man ikke længere har et opholdsgrundlag, skal sendes hjem.

Kl. 21:23

Formanden (Søren Gade):

Tak for det. Der er ikke flere korte bemærkninger. Vi siger tak til fru Brigitte Klintskov Jerkel fra Det Konservative Folkeparti. Jeg byder nu velkommen til fru Rosa Lund fra Enhedslisten.

Kl. 21:23

(Ordfører)

Rosa Lund (EL):

Tak. Jeg synes, at Alternativet kommer med et rigtig godt forslag her, og jeg vil gerne afsløre, at vi i Enhedslisten støtter forslaget. Jeg vil godt sige, at jeg synes, det er et dejligt tilfælde, at det er planlagt sådan, at det her forslag kommer efter en stribe forslag, som kun handler om at slå flygtninge oven i hovedet. Så jeg synes, det er dejligt, at vi kan slutte på en lidt mere opløftende debat.

Danmark var som bekendt et af de første lande, der skrev under på FN's flygtningekonvention. Inden da havde verden set ufattelige lidelser og oplevet, hvad konsekvenserne kan være, når folk er nødt til at flygte fra deres hjemland blot for at opdage, at andre lande ignorerer deres bøn om hjælp.

Både i dag, men også i de seneste år har vi hørt igen og igen fra den talerstol, jeg står på nu, at Danmark bliver overrendt af asylansøgere. Det er blevet gentaget så mange gange, at det virker, som om alle tager for givet, at det er sandt, og igen og igen bliver det brugt som argument for, at vi i Danmark er nødt til at være så hårde i udlændingepolitikken som overhovedet muligt.

I pressen ser vi også tit politikere udtale, at flygtninge kun kan sendes tilbage til deres hjemlande, hvis Flygtningenævnet vurderer, at det er sikkert. Sådan er det bare ikke helt. For i 2015 vedtog SR-regeringen sammen med blå blok et lovforslag, som betyder, at der nu skal skelnes mellem på den ene side de flygtninge, som har asyl efter flygtningekonventionen, og på den anden side de flygtninge, som har asyl på baggrund af især den europæiske menneskerettighedskonvention.

Dem, der ikke har asyl på baggrund af flygtningekonventionen, og som ikke vurderes som individuelt forfulgte, men dog stadig i enormt stor fare – for ellers var de jo ikke flygtet, kan man sige, og så havde de slet ikke fået ophold – kan nu sendes ud af Danmark, selv om der ikke er sikkert i deres hjemland.

Faktisk kan de sendes ud, bare der er sket en lillebitte forbedring af forholdene i det land, de er flygtet fra, selv om forholdene fortsat er »alvorlige og må betegnes som skrøbelige og uforudsigelige«. Tænk engang, det står i dansk lovgivning, at det kan vi sende mennesker tilbage til – til forhold, som er alvorlige, og som må betegnes som skrøbelige og uforudsigelige. Det betyder, at Danmark som et af de eneste af de lande, vi normalt sammenligner os med, nu f.eks. kan give afslag til flygtninge fra Syrien.

Helt konkret betyder det, at flygtninge får inddraget deres opholdstilladelse, at familier med flygtningebaggrund bliver adskilt. Helt konkret betyder det, at familier sidder på udrejsecentre i Danmark. Helt konkret betyder det, at familier, som er i Danmark, bliver skilt ad, fordi vi har lavet en politik, som ikke længere er i overensstemmelse med det, vi har stået på i rigtig, rigtig mange år i det her land, nemlig flygtningekonventionen.

Mange af de mennesker, som nu sidder på udrejsecentre, kan vi ikke engang sende tilbage til det land, de er flygtet fra, da vi ikke samarbejder med styret i de lande, som de er flygtet fra. Det gælder flygtninge fra Syrien, fra Afghanistan. Det betyder, at alle de syrere, der får frataget deres opholdstilladelse lige nu, bliver sendt på udrejsecentre, hvor de kan få lov til at sidde i årevis og rådne op under det, man kalder motivationsfremmende foranstaltninger.

Det er inhumane vilkår at leve under. Dansk Røde Kors beskriver børn med angst og stresssymptomer, unge og voksne i mismod, ja, listen over, hvad det er for nogle forhold, som mennesker lever under på vores udrejsecentre, er desværre alt for lang. Derfor er det vigtigt, at vi får lavet et system, hvor flygtninge ikke får inddraget deres opholdstilladelse, hvis der ikke kan gennemføres tvangsudsendelser, så familier ikke skal bo og børn ikke skal vokse op på udrejsecentre.

Jeg synes, det på en eller anden måde burde give sig selv, at vi i Danmark selv har skabt et system, som skaber den situation, der er på udrejsecentrene i Danmark. Det har vi, fordi vi har lavet en udlændingelovgivning, hvor vi insisterer på at sende mennesker tilbage til lande, hvor der stadig er krig, men også til lande, som vi ikke har aftaler med, og så tænker vi: Det er da bare supersmart at have de her mennesker til at sidde på et udrejsecenter og glo ind i væggen.

Engang var der en udlændingeminister, der sagde – og nu citerer jeg frit fra hukommelsen – at han ikke syntes, der var nogen, der var tjent med at sidde og glo ind i væggen på et udrejsecenter. Og jeg må sige, det er sjældent, jeg er helt enig med hr. Mattias Tesfaye, men lige i den her situation er jeg. Enhedslisten kan meget varmt støtte det her beslutningsforslag fra Alternativet.

Kl. 21:28

Formanden (Søren Gade):

Tak for det. Og der er ingen korte bemærkninger til ordføreren, så vi siger tak til fru Rosa Lund fra Enhedslisten. Jeg byder nu velkommen til hr. Christian Friis Bach fra Radikale Venstre.

Kl. 21:28

(Ordfører)

Christian Friis Bach (RV):

Tak for det. Radikale Venstre stemte for indførelsen af § 7, stk. 3, om midlertidig beskyttelse i udlændingeloven, men i dag vil vi gerne erkende, at vi gik for langt, og derfor ønsker vi paragraffen ændret, så flygtninge i Danmark skal bevare deres ret til beskyttelse, medmindre der er indtrådt fundamentale, stabile og varige ændringer i hjemlandet. Det er ikke mindst situationen for de syriske flygtninge, der viser, at vi gik for langt, fordi § 7, stk. 3, har betydet, at Danmark er et af de eneste lande, hvor syriske flygtninge risikerer hjemsendelse til områder i Syrien, hvor det vurderes, at sikkerheden er forbedret.

Nu har jeg været i Syrien flere gange. Jeg har set de enorme ødelæggelser og lidelser, som de syriske flygtninge gennemlevede. Jeg har været tæt på krigen. Da jeg var i Damaskus i 2017, kunne jeg stå på altanen på mit hotel, og jeg kunne se bomberne falde og høre, når de ramte, men jeg anerkender, at da jeg så 2 år senere var i Damaskus, var byen som forvandlet. Oprøret i Eastern Ghouta var nedkæmpet. Vi kunne gå rundt som turister i sikkerhed i den gamle by i Damaskus. Jeg følte mig tryg.

Men betyder det, at det er sikkert at sende syriske flygtninge hjem til Damaskus? Betyder det, at de syriske flygtninge selv føler sig trygge ved at komme hjem? Ja, nogle gør. Tusindvis af syriske flygtninge er vendt hjem, dem, som flygtede fra Islamisk Stat eller fra bomberne. Hundredvis af flygtninge fra Danmark er også taget tilbage til Syrien, men der er millioner af flygtninge, der ikke er taget hjem. Selv flygtninge, som bor få kilometer fra grænsen til Syrien i kummerlige lejre under elendige forhold, er der stadig. Hvorfor er de ikke taget hjem? Fordi de ikke føler sig trygge. Det er jo ikke på grund af bomberne, men de frygter et brutalt regime.

Det kan være, at deres brødre eller fædre har nægtet at lade sig indrullere i den syriske hær. Det kan være, at de har gået ind i en demonstration, hvor der er taget billeder. Det kan være, at de har et familiemedlem, som har skrevet opslag på sociale medier imod Assadregimet, og det kan også bare være den usikkerhed, de ved der eksisterer, for i de rapporter, der er lavet omkring sikkerhedssituationen i Syrien, er der historier om syriske flygtninge, som tager hjem. De passerer den første sikkerhedspost, uden at der sker noget, og de passerer den anden, og tredje gang, hvor de måske møder sikkerhedspolitiet, står de lige pludselig på en liste. Det kan være, at det er, fordi der er andre, som ønsker at overtage deres hus, og som har meldt dem til sikkerhedspolitiet. Det kan være, fordi – hvad der vitterlig er tilfældet – der eksisterer adskillige lister i sikkerhedspolitiet med utallige navne på. Pludselig står de der, og så ryger de i fængsel og bliver måske udsat for tortur. Det er jo derfor, der er mange, der ikke tør tage hjem, og det kan man ikke måle eller se på en opgørelse af sikkerhedssituationen i Damaskus, men det ved den enkelte flygtning. Det kan de mærke, og det er derfor, de frygter at tage hjem.

Det andet problem er selvfølgelig, at vi så ikke kan sende dem hjem, og det er jo ikke, fordi det syriske regime siger nej til, at flygtninge vender hjem. Det er, fordi Danmark ikke ønsker at indgå en aftale med Assadregimet om at sende dem hjem. Det er den danske regering, der vælger, at man ikke vil tvangshjemsende flygtninge til Syrien, og derfor ender de på udrejsecentre, hvor de måske ikke kan opholde sig med familie, hvor de ikke kan bidrage til det danske samfund, og hvor vi risikerer, at perspektiverne for et liv i tryghed og i værdighed svinder hen år for år. Vi skal huske, hvad de har været igennem, for de var flygtninge og blev anerkendt som flygtninge i Danmark. De har oplevet bomberne, og de har oplevet rædslerne, og de har været på en farefuld færd, og nu sidder de i et udrejsecenter uden tryghed, uden sikkerhed, uden fremtid.

Derfor støtter vi det her beslutningsforslag, og det er ikke et opgør med princippet om, at flygtninge kan sendes hjem, hvis der er varige og stabile forhold og situationen i deres hjemland har forbedret sig. Det handler ikke om lande, der ikke vil hjemtage deres egne borgere. Det har adskillige ordførere her på talerstolen ikke forstået. Det handler om de tilfælde, hvor Danmark selv beslutter, at vi ikke vil sende hjem grundet en beslutning hos de danske myndigheder eller af f.eks. udenrigspolitiske årsager. Det handler om de syriske flygtninge. For os er det her et lille positivt skridt for at afbøde konsekvenserne, som § 7, stk. 3, har haft for alt for mange flygtninge i Danmark, og derfor støtter vi beslutningsforslaget.

Kl. 21:34

Formanden (Søren Gade):

Tak for det, og der er ingen korte bemærkninger. Vi siger tak til hr. Christian Friis Bach fra Radikale Venstre, og jeg byder nu velkommen til hr. Mikkel Bjørn fra Dansk Folkeparti.

Kl. 21:34

(Ordfører)

Mikkel Bjørn (DF):

Tak for det. Har man fået tildelt beskyttelse i Danmark som flygtning i en midlertidig periode, og mister man på et senere tidspunkt sin opholdstilladelse, fordi det vurderes, at man ikke længere har konventionskrav på beskyttelse, så har man først og fremmest pligt til at takke Danmark for gæstfriheden og dernæst forlade landet ved førstkommende lejlighed. Inddragelse af opholdstilladelser sker ikke uden grund. Det sker kun, hvis der er sket en forbedring af de generelle forhold i hjemlandet og det er vurderet, at det er sikkert for de pågældende at vende tilbage.

Man har ikke konventionskrav på ophold i Danmark, hvis man ikke længere har et konkret beskyttelsesbehov. Hele forudsætningen for vores håndtering af asylansøgere i Danmark er, at det er en midlertidig måde at skærme på en kortere periode. Vurderer Udlændingestyrelsen og Flygtningenævnet, at der er sket en forbedring af de generelle forhold i hjemlandet, så har man pligt til at rejse hjem og hjælpe med at bygge sit land op. Man har en pligt over for sit land, over for de folk, der er ladt tilbage. Tillader vi, at man kan blive i Danmark, selv når myndighederne vurderer, at områderne er sikre, så gør man faktisk de folk en bjørnetjeneste, fordi man dræner områder og lande for ressourcer og mennesker, ovenikøbet de relativt mest ressourcestærke mennesker, der har haft råd til at betale en menneskesmugler for hjælp til at komme til Europa.

Forslagsstillerne ønsker med dette forslag at gøre flygtninge til indvandrere og dermed, at de skal blive her resten af deres liv. Forslagsstillerne er bekymrede for Danmarks internationale omdømme. Personligt er jeg mere bekymret for Danmark som nation, hvis vi følger venstrefløjens logik i de her spørgsmål. Mit og Dansk Folkepartis fokus er Danmark. Når det er sagt, er jeg da overbevist om, at der er lande rundtomkring i Europa, der kigger med inspiration på elementer af den udlændingepolitik, Dansk Folkeparti har været garant for i Danmark. Vores omdømme blandt fornuftige lande, der også ønsker en besindig linje i udlændingepolitiske spørgsmål, kunne derfor måske lide et knæk, hvis vi begyndte at føre en udlændingepolitisk linje, der mindede mere om Sveriges, sådan som der lægges op til i det her forslag.

Forslaget vil begrænse regeringens mulighed for at handle i forhold til udenrigspolitiske situationer, der kan påvirke sikkerheden i Danmark. Det vil være uansvarligt at binde hænderne på regeringen i disse spørgsmål, da det kan skade Danmarks sikkerhed og interesser på lang sigt. Desuden vil forslaget give flygtninge en garanti for, at de altid vil kunne blive i Danmark, uanset om deres hjemlande bliver mere sikre. Det er uholdbart, da det vil medføre en øget tilstrømning af flygtninge, hvilket vil belaste det danske samfund og gøre det sværere at integrere de mange, vi allerede har udfordringer med i forvejen.

Alt i alt vil forslaget være skadeligt for Danmark. Det vil underminere regeringens evne til at træffe vigtige beslutninger på vegne af befolkningen. Derfor støtter vi i Dansk Folkeparti ikke dette forslag. Tak for ordet.

Kl. 21:37

Formanden (Søren Gade):

Der er ingen korte bemærkninger. Vi siger tak til hr. Mikkel Bjørn fra Dansk Folkeparti, og jeg giver nu ordet til ordføreren for forslagsstillerne, fru Helene Liliendahl Brydensholt, Alternativet.

Kl. 21:37

(Ordfører for forslagsstillerne)

Helene Liliendahl Brydensholt (ALT):

Tak. Med dette beslutningsforslag ønsker vi i Alternativet at pålægge regeringen at fremsætte et lovforslag, som skal sikre, at asylmyndighederne ikke påbegynder en inddragelsessag eller en sag om nægtelse af forlængelse af opholdstilladelse, hvis der for tiden ikke gennemføres tvangsudsendelser til det pågældende oprindelses- eller opholdsland. Forslaget selvfølgelig fremsat med henblik på de meningsløse inddragelsessager, vi har set med syriske flygtninge. Det er også fremsat med henvisning til både de menneskelige, økonomiske og udenrigspolitiske problemstillinger.

Hvis vi starter med at kigge på de udenrigspolitiske problemstillinger, kan jeg bl.a. nævne, at den danske inddragelsespolitik risikerer at skade vores internationale omdømme, da der lige nu bliver sået tvivl om, hvorvidt vi er på udenrigspolitisk linje med vores allierede, særlig EU og USA, hvad Syrien angår. Senest har kritikken bl.a. lydt, at vi med den danske inddragelsespolitik bidrager til en normalisering af Assads regime i Syrien. Dermed risikerer den danske inddragelsespolitik at modvirke en fredsproces i Syrien, fordi den danske udlændingepolitik kan blive opfattet som en legitimering af Assads regime.

Kaster vi blikket på konsekvenserne ved at inddrage opholdstilladelser for flygtninge, vi ikke kan tvangsudsende, kan jeg pege på omkostningerne ved sagsbehandlingen af de mange sager, som i de fleste tilfælde ender med at blive omgjort. Dertil kommer omkostningerne forbundet med at have syriske flygtninge boende på et udrejsecenter samt den arbejdskraft, det danske samfund går glip af.

De menneskelige konsekvenser ved den danske inddragelsespolitik er så tragiske, som noget overhovedet kan blive. Jeg har personligt fulgt to forløb med unge syriske kvinder, der gik fra at være livsglade og engagerede samfundsborgere til at miste livsmodet og lukke sig fuldstændig inde i sig selv. De endte dog begge med at få omgjort deres sager i Flygtningenævnet, men ventetiden på et halvt år havde nær slået dem fuldstændig ud og rippet op i frygtelige traumer fra krigen og en livsfarlig flugt over Middelhavet. I dag er den ene af kvinderne uddannet pædagog, og den anden er vendt tilbage til sit studie på DTU, som hun ellers nær var droppet ud af.

I min begrundelse sagde jeg, at dette forslag er en udstrakt hånd til regeringen og de partier, der talte om skør udlændingepolitik i valgkampen. Jeg fornemmer ikke helt, at regeringen tager imod den hånd, men man har jo lov til at skifte mening undervejs. Der er lidt tid til, at vi skal stemme, så jeg håber, at de alligevel tager imod den. Tak.

Kl. 21:40

Formanden (Søren Gade):

Vi siger tak til ordføreren for forslagsstillerne, fru Helene Liliendahl Brydensholt fra Alternativet.

Der er ikke flere, der har bedt om ordet, og derfor er forhandlingen sluttet.

Jeg foreslår, at forslaget henvises til Udlændinge- og Integrationsudvalget. Hvis ingen gør indsigelse, betragter jeg dette som vedtaget.

Det er vedtaget.

Det sidste punkt på dagsordenen er:

22) 1. behandling af beslutningsforslag nr. B 93:

Forslag til folketingsbeslutning om at sikre en forlængelse af særloven for evakuerede afghanere.

Af Helene Liliendahl Brydensholt (ALT), Rosa Lund (EL) og Christian Friis Bach (RV) m.fl.

(Fremsættelse 17.03.2023).

Kl. 21:40

Formanden (Søren Gade):

Ordføreren for forslagsstillerne, fru Helene Liliendahl Brydensholt, Alternativet, har bedt om ordet for at give en begrundelse for forslaget, og derfor giver jeg nu ordføreren for forslagsstillerne ordet.

Kl. 21:41

Begrundelse

(Ordfører for forslagsstillerne)

Helene Liliendahl Brydensholt (ALT):

Tak skal du have. Jeg tror, at det er de færreste, der har glemt nyhedsbillederne fra sommeren 2021 af mennesker, der klamrer sig til en flyver, som letter fra lufthavnen i Kabul. Det var billeder af desperate mennesker i et desperat forsøg på at flygte fra Talebans tilbagetagelse af magten i Afghanistan.

I Danmark besluttede vi os for at skabe sikkerhed for en lille gruppe afghanere, der havde bistået de danske myndigheder med deres arbejde i Afghanistan under krigen, ved at evakuere dem og give dem ophold under særloven for evakuerede afghanere og deres familie. Flere af de evakuerede afghanere har nu søgt og fået asyl i Danmark i det helt almindelige asylsystem, andre har fået asyl i lande som England og USA, hvor de blev tilbudt lidt gunstigere forhold, mens der stadig er en lille gruppe, der endnu har ophold under særloven. Og det er den her lille gruppe, som forslagsstillerne anmoder det resterende Folketing om at give forlængelse af deres opholdstilladelser.

Situationen i Afghanistan er desværre kun blevet værre siden sommeren 2021, og disse mennesker har brug for vished om, at de ikke får inddraget deres opholdstilladelser, som for nogles vedkommende allerede udløber i november 2023.

Jeg ser frem til en god debat – og at vi måske også snart kan sige godnat.

Kl. 21:42

Formanden (Søren Gade):

Tak for det – vi siger tak til ordføreren for forslagsstillerne, fru Helene Liliendahl Brydensholt. Forhandlingen er åbnet, og den første, der får ordet, er udlændinge- og integrationsministeren.

Kl. 21:42

Forhandling

Udlændinge- og integrationsministeren (Kaare Dybvad Bek):

Tak for ordet. Med det her beslutningsforslag vil man pålægge regeringen at fremsætte lovforslag, der kan sikre en forlængelse af særloven for afghanere, der er evakueret. I forlængelse af den militære tilbagetrækning i 2021 besluttede et bredt flertal i Folketinget at evakuere personer, der i Afghanistan havde bistået danske myndigheder. Man blev enige om at etablere en hel særlig opholdstilladelse for den evakuerede gruppe. Der er tale om en persongruppe, som Danmark naturligvis havde et ansvar for, da Taleban kom til magten i Afghanistan. Med særloven sikrede man således, at disse personer og deres nære familiemedlemmer kunne få en særlig 2-årig midlertidig opholdstilladelse i Danmark. De pågældende har desuden, mens de har været i Danmark, haft mulighed for selv på lige fod med andre udlændinge her i landet at søge opholdstilladelse på andet grundlag efter udlændingeloven, herunder f.eks. asyl.

De første opholdstilladelser, der er meddelt efter særloven, udløber i slutningen af i år, og derfor er det selvfølgelig også naturligt, at vi overvejer de forskellige muligheder. Det er regeringen allerede opmærksom på. Det er også noget, udlændingemyndighederne er opmærksomme på. Udlændingestyrelsen har i går, onsdag den 26. april, igangsat en vejledende indsats, der har til formål at sikre, at alle, der er meddelt opholdstilladelse i medfør af særloven, vejledes om deres ret til at søge opholdstilladelse efter udlændingelovens regler, herunder asyl. Styrelsen er begyndt at sende breve ud til de berørte personer, ligesom der vil blive lagt nyheder op på nyidanmark.dk. Omkring halvdelen af de evakuerede, der er blevet meddelt opholdstilladelse efter særloven, og som fortsat befinder sig i Danmark, har allerede søgt asyl, og nogle er også allerede blevet meddelt beskyttelse, ligesom enkelte har fået opholdstilladelse efter beløbsordningen.

For så vidt angår de evakueres muligheder for at få asyl kan jeg konstatere, at Flygtningenævnet har foretaget en praksisændring, der betyder, at alle afghanske kvinder og piger som udgangspunkt meddeles asyl alene på grund af deres køn. Det betyder, at alle de piger og kvinder, der kom til Danmark som led i evakueringen, som udgangspunkt vil blive meddelt asyl, dog selvfølgelig forudsat, at de søger om asyl. Det betyder også, at et stort antal af de evakuerede mænd og drenge, som har nær familiemæssig tilknytning til en pige eller en kvinde, der meddeles asyl, formentlig ligeledes også vil blive meddelt beskyttelse som konsekvens heraf. Det er dog naturligvis op til Udlændingestyrelsen og Flygtningenævnet at tage stilling til de konkrete sager. Jeg tror godt, vi kan lægge til grund, at gruppen, som bliver påvirket af, at særloven udløber, er betydelig mindre end det samlede antal personer, der er meddelt opholdstilladelse efter særloven.

Som sagt er vi i regeringen meget opmærksomme på, at de første opholdstilladelser, der er meddelt efter særloven, snart udløber. Det er noget, der ligger regeringen meget på sinde. Jeg synes dog også, det er vigtigt, at vi får konsekvenserne af en forlængelse eller en ikkeforlængelse belyst så godt som muligt, inden der træffes en beslutning om det ene eller det andet. Det drejer sig f.eks. om, hvor mange der påvirkes af en beslutning om, hvordan gruppen er sammensat, og om der er tale om personer, der har bistået de danske myndigheder, eller måske i højere grad bare personer, som kom til Danmark under de kaotiske forhold i Kabul lufthavn.

Så skal vi selvfølgelig have kigget på, hvad det koster. Regeringen kan derfor ikke på nuværende tidspunkt støtte beslutningsforslaget, men jeg vil endnu en gang understrege, at regeringen naturligvis er meget opmærksom på, at de første meddelelser om opholdstilladelse efter særloven udløber i slutningen af året, og at vi selvfølgelig også derfor skal tage stilling til det inden for ikke alt for lang tid. Tak for ordet.

Kl. 21:45

Formanden (Søren Gade):

Tak for det. Der er to med korte bemærkninger. Først hr. Carl Valentin, Socialistisk Folkeparti.

Kl. 21:45

Carl Valentin (SF):

Kan ministeren overhovedet se et scenarie for sig, hvor man ikke forlænger den her ordning? Er det ikke ret åbenlyst, at man skal gøre det, og kan man ikke ligeså godt give afghanerne den sikkerhed, det vil være, at man siger: Vi forlænger ordningen?

Kl. 21:46

Formanden (Søren Gade):

Ministeren.

Kl. 21:46

Udlændinge- og integrationsministeren (Kaare Dybvad Bek):

Nej, jeg synes, det er svært realistisk at se et scenarie, hvor der inden, jeg tror det er november måned, skulle være et relativt demokratisk og stabilt styre i Afghanistan. Men samtidig vil jeg sige, at der jo er en procedure for, hvordan man laver forlængelser, og hvad tidspunkt man træffer de beslutninger på. Og hvis vi gør det til vores procedure, at dem, der først kommer med et beslutningsforslag om at forlænge opholdstilladelser efter en given lov, kan det jo også blive praksis i andre sager, eksempelvis hvis vi taler om Ukraine, hvor det jo godt kan være sådan, at der kan blive fred inden for en relativt kort periode. Jeg synes, det er vigtigt, at vi siger, at der er sådan et rimeligt spænd, med hensyn til hvor lang tid før vi forlænger en lov om opholdstilladelser, sådan at vi ikke gør det et år før uden at vide, hvordan situationen er eksempelvis et par måneder før.

Kl. 21:47

Formanden (Søren Gade):

Hr. Carl Valentin.

Kl. 21:47

Carl Valentin (SF):

Jeg er med på, at der er en procedure, der er en fast måde at gøre det på, og jeg synes heller ikke nødvendigvis, at den procedure skal være, at dem, der fremsætter et beslutningsforslag først, ligesom definerer, hvordan det skal være. Men uagtet det er der jo en masse mennesker, der står i en situation nu, hvor de er nervøse. Og jeg tror ikke, det vil være særlig rart at se sådan et forslag her stemt ned i salen. Kunne det ikke være, at ministeren – måske lidt uafhængigt af det her – så ville sørge for at melde ud, at det her bliver forlænget?

Kl. 21:47

Formanden (Søren Gade):

Ministeren.

Kl. 21:47

Udlændinge- og integrationsministeren (Kaare Dybvad Bek):

Jeg vil tage stilling så hurtigt, som jeg kan. Fra nu af er jeg jo på et spor, hvor det også handler om at tage stilling til det her. Jeg vil gerne tage stilling til det her til sommer, sådan at folk har god tid til også at forberede sig på den beslutning. Og jeg vil selvfølgelig også have en drøftelse med de partier, som var med bag loven. Jeg vil også sige, at en egentlig forhandling måske er svær, for der er jo kun to mulige udfald af den diskussion. Så det her med måske at have et længere forhandlingsforløb, som nogle har foreslået, kan måske også være lidt meningsløst, hvis der reelt er to udfald.

Kl. 21:48

Formanden (Søren Gade):

Fru Helene Liliendahl Brydensholt, Alternativet.

Kl. 21:48

Helene Liliendahl Brydensholt (ALT):

Tak. Ministeren kom her lidt med svaret på det spørgsmål, jeg ville stille ministeren.

Grunden til, at vi har fremsat det her beslutningsforslag, er, at der jo – som hr. Carl Valentin også var inde på – sidder nogle mennesker, for hvem det ville være godt at få vished om, om den her lov bliver forlænget eller ej. Og nu sagde ministeren »til sommer«. Er det hensigten, at ministeren inden sommerens udløb vil indkalde de partier, der står bag loven, til nogle drøftelser, eller hvad er tidsperspektivet i det?

Kl. 21:49

Formanden (Søren Gade):

Ministeren.

Kl. 21:49

Udlændinge- og integrationsministeren (Kaare Dybvad Bek):

Altså, der, hvor jeg er kommet mest galt af sted som udlændingeminister, er, når jeg har sat faste tidsfrister for et eller andet – så kan man hurtigt få ørerne i maskinen. Så jeg bliver nødt til at sige, at der skal være ordentlig tid. Jeg synes, det skal være på plads her i løbet af sommeren.

Jeg synes, at alle folk, der har mulighed for det, skal gøre det. Altså, jeg synes, der er gode muligheder for at søge asyl – i hvert fald har kvinderne mulighed for at få det relativt umiddelbart, efter de afgørelser, der ligger. Så det kan jeg kun opfordre folk til at gøre, hvis de er i tvivl om, hvorvidt man har mulighed for at blive i Danmark – eller få opholdstilladelse efter erhvervsordninger, eller hvad folk nu synes giver mening for dem. For så kan man i hvert fald få det på plads, uanset hvad vi beslutter omkring særloven for afghanere.

Kl. 21:49

Formanden (Søren Gade):

Fru Helene Liliendahl Brydensholt.

Kl. 21:49

Helene Liliendahl Brydensholt (ALT):

Jeg tror, vi er enige om, at det vil være bedst for alle parter, hvis de evakuerede afghanere bare søgte asyl i det almindelige asylsystem. Det kan jo bare nogle gange være svært at få den information ud til mennesker, som måske ikke lige har lært sproget endnu og ikke nødvendigvis er i kontakt med organisationer, der deler den information ud. Og det er jo derfor, at der nok vil være nogen, der kommer i klemme, hvis vi ikke forlænger den. Men det er positivt, at ministeren vil se på det snart.

Kl. 21:50

Formanden (Søren Gade):

Ministeren.

Kl. 21:50

Udlændinge- og integrationsministeren (Kaare Dybvad Bek):

Jamen så tror jeg ikke, jeg vil sige mere.

Kl. 21:50

(Ordfører)

Kasper Sand Kjær (S):

Tak, formand, for ordet. Med beslutningsforslaget her foreslås det at pålægge regeringen at sørge for, at de personer, der i Afghanistan har bistået danske myndigheder, og som har fået ophold efter særloven, får mulighed for at få forlænget deres opholdstilladelse. Det var jo det eneste rigtige i en kaotisk situation, da et ansvarligt flertal af Folketingets partier i august 2021 indgik en aftale om at indføre en midlertidig 2-årig opholdstilladelse for de afghanere, som Danmark evakuerede fra Afghanistan efter Talebans magtovertagelse. Vi havde et helt særligt ansvar over for de mennesker, som havde arbejdet for Danmark og for danske interesser i Afghanistan. Og de afghanere, der blev evakueret til Danmark og fik ophold efter særloven, har jo, mens de har været i Danmark, på lige fod med alle andre udlændinge her i landet haft mulighed for at søge opholdstilladelse på et andet grundlag og på de almindelige grundlag, eksempelvis asyl eller som udenlandsk arbejdstager.

I januar i år besluttede Flygtningenævnet at ændre praksis i sager vedrørende kvinder og piger fra Afghanistan, så de alene på baggrund af deres køn får asyl i Danmark, og derfor er der jo noget, der godt kunne tyde på, at den gruppe af afghanere, som i dag har ophold i Danmark på grund af særloven, vil kunne få ophold i Danmark på det almindelige asylgrundlag. Det er klart, at det skal vi selvfølgelig have undersøgt nærmere. Der er jo ingen grund til at forlænge særloven, hvis dem, der har ophold på baggrund af den, i dag vil kunne få ophold efter de almindelige regler, men det skal vi selvfølgelig være sikre på er tilfældet.

Dertil kommer – og det er jo mere bare sådan et principielt synspunkt – at jeg synes, vi som Folketing også skal være påpasselige med særlove, der giver særlige opholdsregler for enkelte grupper. Det gør jo den samlede mængde af regler og lovgivning, der kan give ophold i Danmark, besværlig at navigere i. I tilfældet med Afghanistan og senere med Ukraine har der været al mulig god grund til at gøre det. Men inden vi ved at vedtage det her beslutningsforslag bare blindt bevæger os ud i at forlænge særloven for afghanere, er det godt at blive klogere på, hvor mange der kan opnå et opholdsgrundlag efter de almindelige regler, og hvordan den gruppe, der i så fald ikke ville kunne det, så ser ud. Og så må vi jo derfra tage stilling til, om det er en forlængelse af særloven, der er det rigtige, eller det er andre tiltag.

Så med de ord kan jeg meddele, at Socialdemokratiet ikke støtter beslutningsforslaget.

Kl. 21:53

Formanden (Søren Gade):

Tak for det. Der er ingen korte bemærkninger. Vi siger tak til hr. Kasper Sand Kjær fra Socialdemokratiet. Jeg byder nu velkommen til hr. Mads Fuglede fra Venstre.

Kl. 21:53

(Ordfører)

Mads Fuglede (V):

Tak for ordet. Der er meget sympatisk ved dette beslutningsforslag. Som det allerede er nævnt i salen, blev det i forlængelse af den militære tilbagetrækning fra Afghanistan i 2021 besluttet, at Danmark skulle hjælpe og give beskyttelse til de mennesker, som havde hjulpet de danske soldater og danske embedsmænd som en del af Afghanistanmissionen. Med særloven gjorde man det muligt for disse personer og deres nærmeste familiemedlemmer at få en særlig midlertidig opholdstilladelse i Danmark. Denne opholdstilladelse står nu til at udløbe i slutningen af i år, og derfor er der så fremsat forslag om at forlænge den allerede nu. Men som det er blevet nævnt, er regeringen opmærksom på denne situation. Og som ministeren også nævner – vores kloge og periodisk visionære minister – er det glædeligt, at mange af dem, der har fået beskyttelse på baggrund af særloven, allerede har kunne få beskyttelse på baggrund af vores normale asylregler.

Når vi i Danmark vedtager særlove, er det sædvanligvis tilfældet, at vi tager stilling til, om de skal forlænges eller ej, når vi nærmer os 3-månedersskæringsdatoen for særlovens udløb. Og med den nuværende situation i Afghanistan er der jo intet, der tyder på, at Taleban forsvinder – desværre. Derfor er der en meget stor sandsynlighed for, at særloven vil blive forlænget for dem, der har beskyttelsesbehov på den baggrund, når vi nærmer os tidspunktet for, at særloven udløber. Jeg kan sagtens se det sympatiske i, at man udmelder det her før, men det bryder med princippet om, hvordan vi laver særlove, og giver os meget lidt elastik, hvis situationen i Afghanistan skulle ændre sig.

Dermed kan jeg meddele, at af de grunde finder Venstre det et meget sympatisk beslutningsforslag, men det er nødvendigt, at vi har den mulighed at kunne meddele folk, hvordan deres stilling er, på baggrund af den særlov, som giver dem ophold i Danmark, på et passende tidspunkt inden den udløber. Derfor kan Venstre ikke støtte forslaget.

Kl. 21:55

Første næstformand (Leif Lahn Jensen):

Vi siger tak til ordføreren. Der er ikke nogen korte bemærkninger. Den næste ordfører er hr. Mohammad Rona fra Moderaterne.

Kl. 21:56

(Ordfører)

Mohammad Rona (M):

Dette bliver min sidste tale i dag – nu har jeg også siddet her siden kl. 10.15.

Med dette beslutningsforslag foreslås det at sikre en forlængelse af den særlov for evakuerede afghanere, som man vedtog i 2021, således at loven ikke automatisk ophæves den 1. juni 2024. Forslagsstillernes baggrund for forslaget er, at vi fortsat har et særligt ansvar for at skabe sikkerhed for de personer, som har bidraget til den danske indsats i Afghanistan. Det er jeg og Moderaterne enige i.

Jeg er især glad for den praksisændring, der er foretaget af Flygtningenævnet, som betyder, at alle afghanske piger og kvinder som udgangspunkt meddeles asyl. Den gruppe, lovforslaget vedrører, har mulighed for at søge asyl i medfør af udlændingeloven, og det forventes, at størstedelen vil få tildelt asyl i de tilfælde, hvor det ikke kan anses som sikkert for dem at vende tilbage til Afghanistan.

Viser det sig dog, at der ved lovens ophører opstår store problemer med sikkerheden for de afghanere, der har hjulpet Danmark, er det naturligvis noget, vi i Moderaterne vil være opmærksomme på, og det er vores klare forventning, at vi i Folketinget i samarbejde kan komme frem til en ordentlig løsning.

Vi skal også lige huske på, at disse mennesker i mange år har sat livet på spil for fred, stabilitet og demokrati. Derfor håber jeg også, at vi snart kommer på plads med en forlængelse. Det er vi obs på både i Moderaterne og i regeringen. Tak.

Kl. 21:57

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Næste ordfører er hr. Carl Valentin fra SF. Velkommen.

Kl. 21:57

(Ordfører)

Carl Valentin (SF):

Tak. Der er svære taler: taler, hvor jeg skal snakke min vej rundt om et kompliceret emne med mange nuancer og skal holde alle mulige strategiske tunger lige i munden. Og så er der de simple taler: dem, der handler om et emne, der er så lige ud ad landevejen, at det er svært at få øje på årsagerne til at være uenig. Den her sidste sag i dag er af den sidste type.

Danmark assisterede i Afghanistan med militær, humanitære bidrag og meget andet. Som led i det arbejde bad vi mennesker om at sætte sig selv i Talebans søgelys ved at bistå udenlandske magter som os selv med hjælp af alskens karakter – et drakonisk islamisk styre, der behandler afghanere fuldstændig efter, hvad man kan forvente på baggrund af deres ekstreme religiøse fundamentalisme. At vi har et særligt ansvar for dem, er vist en såkaldt nobrainer, ligesom det er sikkert og vist, at vi alt for længe svigtede det ansvar og lod tvivlen om især tolkenes ansvar råde. Det står som en skamstøtte over Danmarks manglende ansvarstagen overfor dem, der bistod os. Heldigvis kom vi til fornuft til sidst, og med en bred aftale i Folketinget sikrede vi beskyttelse af de her mennesker. Det var en beskyttelse, som kom for sent, men som trods alt kom.

Nu hersker det islamiske tyranni i Afghanistan, og for SF er der ikke nogen tvivl om, at loven skal forlænges. Jeg kan så forstå på ministeren, at der er kutyme for, at der arbejdes med love af den her karakter nogle måneder inden. Og der vil jeg bare sige, at jeg forventer af regeringen, at den vil fremsætte særloven for afghanere til forlængelse, når den tid kommer. Alternativt kan man indkalde til forhandlinger om en opdatering af aftalen, hvis det skulle være nødvendigt. For der er ikke nogen tvivl om, at SF fortsat ser det som en dansk opgave at sikre de her menneskers beskyttelse mod Talebans overgreb.

Som en sidste bemærkning vil jeg sige, at jeg har gået og tænkt lidt over, hvordan det ville se ud, hvis det her beslutningsforslag falder i salen. Og lad mig bare sige, at jeg ikke ville synes, at det så godt ud, og jeg ville synes, at det var rigtig ubehageligt for de afghanere derude, der lige nu er lidt usikre på deres fremtid, at se, at et forslag til folketingsbeslutning om at sikre en forlængelse af særloven for evakuerede afghanere er faldet inde i Folketinget. Jeg ville eddermame være nervøs ved, hvis jeg ikke var politisk nørd, ikke at vide, hvordan processen vil være fremadrettet.

Derfor vil jeg bare endnu en gang kraftigt opfordre ministeren til at løse det her problem, inden vi potentielt skal til afstemning om det her, og sørge for at få det her forlænget og indkalde os til forhandlinger. Det ville være noget bedre end den situation, hvor der altså er nogle, der bliver endnu mere usikre, end de måske er i forvejen. Så behøver man jo ikke at sige, at det var på grund af et beslutningsforslag; man kan bare sige, at det er, fordi man synes, at det er det rigtige. Tak.

Kl. 22:00

Første næstformand (Leif Lahn Jensen):

Tak. Der var lige en enkelt glose, som vi ikke tillader, men vi går videre.

Der er en enkelt kort bemærkning, og det er fra hr. Steffen Larsen, Liberal Alliance.

Kl. 22:01

Steffen Larsen (LA):

Hr. Carl Valentin, du siger jo, at du finder forslaget meget sympatisk, og det gør jeg i øvrigt også, men samtidig siger du også, hvis du sad derude som afghaner, så ville du finde det utrolig usympatisk, irriterende, eller hvad det nu var, du sagde, hvis det her forslag falder i Folketingssalen, altså det her forslag, vi står og behandler lige nu. Siger du dermed, at Alternativet ikke skulle have fremsat forslaget, da det jo sådan har form af et parlamentarisk kapløb med regeringen at indkalde til den her behandling?

Kl. 22:01

Første næstformand (Leif Lahn Jensen):

Jeg ved, at ordføreren har været i gang længe, men vi bruger heller ikke direkte tiltale.

Ordføreren.

Kl. 22:01

Carl Valentin (SF):

Nej, det siger jeg ikke. Jeg synes sådan set, det er fint, at Alternativet og vist også andre partier tager det op, for det er en vigtig sag. Jeg synes, det er vigtigt, at der bliver presset på for, at den her ordning bliver forlænget, men det kunne jo være, at man kunne finde frem til noget i udvalget med en beretning eller et eller andet, der forsikrede afghanerne, eller at man kunne droppe afstemningen, eller hvad ved jeg.

Det vigtige for mig er, at de her mennesker får forlænget deres ophold på den her særlov, og det vil jeg gerne opfordre regeringen til at sikre.

Kl. 22:02

Første næstformand (Leif Lahn Jensen):

Spørgeren.

Kl. 22:02

Steffen Larsen (LA):

Vi er jo enige i, at der nok skal gøres noget ved netop afghanernes forhold, men det her parlamentariske kapløb om, hvem der skal foreslå hvad og tage æren for hvad, som det her mere minder om for mig, finder jeg nu problematisk. For der er jo en bred kreds omkring det der lovforslag, og hvis det lovforslag skal forlænges efter de 2 år, vil jeg gå ud fra, at man indkalder den brede kreds til en forhandling.

Derfor synes jeg jo, det virker lidt mærkeligt, at du står deroppe og siger, at det vil sende et forkert signal, hvis nu det her forslag falder, altså hvis regeringen f.eks. stemmer imod, da det er en flertalsregering, vi har. Jeg forstår udmærket, at regeringen gør det.

Kl. 22:02

Første næstformand (Leif Lahn Jensen):

Ordføreren.

Kl. 22:02

Carl Valentin (SF):

Jeg synes, at ordføreren for Liberal Alliance tager lidt fejl, når han primært anklager Alternativet for at fremsætte det her forslag for ligesom at tage æren eller at komme først. Jeg tror sådan set, at det her forslag er blevet fremsat, fordi man har et ønske om, at vi også i ordentlig tid skal forsikre afghanerne om deres fremtid i Danmark, altså at det er derfor, man fremsætter det; det er ikke bare, fordi man vil have æren for et eller andet. Jeg tror trods alt, at det er de her menneskers fremtid, der er det vigtigste.

Kl. 22:03

Første næstformand (Leif Lahn Jensen):

Vi siger tak til ordføreren, der er ikke yderligere korte bemærkninger. Næste ordfører er hr. Peter Skaarup fra Danmarksdemokraterne. Velkommen.

Kl. 22:03

(Ordfører)

Peter Skaarup (DD):

Tak til forslagsstillerne for forslaget. Det, som man foreslår, er jo, at særloven for evakuerede afghanere, der blev indført i 2021, skal forlænges. Gennemfører man det, gør man det jo muligt for afghanerne at få forlænget deres opholdstilladelse i Danmark; og det er jo den gruppe, der i hvert fald for en dels vedkommende har hjulpet danske myndigheder i Afghanistan. Så lægger forslaget også op til, at forlængelserne som udgangspunkt skal meddeles for 2 år, som jeg forstår det.

Hvis vi lige spoler lidt tilbage, og det skal vi jo gøre, og det har flere ordførere også gjort, så skete det hele jo på baggrund af en kraftigt forværret sikkerhedssituation i Afghanistan, hvor Taleban kom til magten. Alle blev overraskede over – ja, vel selv amerikanerne blev måske lidt overraskede – hvor stærkt det hele gik, og så blev der i Danmark lavet en særlov i 2021, der gav de afghanere, der har arbejdet for Danmark, direkte eller indirekte, ophold i 2 år.

Nu står vi i den situation, at Taleban ikke overraskende stadig væk er ved magten i Afghanistan, og forholdene er jo i mellemtiden blevet værre og har i virkeligheden bekræftet meget af det, som man har gået og frygtet ville ske, nemlig at Taleban satte sig på det, og at ikke kun den moderate del, men også den lidt yderliggående del fik for meget magt. Og der er også hele krigen med al-Qaeda og Islamisk Stat, så der er sådan set rigeligt at se til for de mennesker, der bor i Afghanistan i dag – og det er ikke rart at være med til.

Så det er selvfølgelig noget, vi skal tage alvorligt og løbende holde øje med, og jeg synes også, at ministeren fik balanceret det meget godt i forhold til det her beslutningsforslag. For det er klart, at regeringen på det her område har mulighed for at undersøge og vurdere og evaluere nogle ting, hvilket vi andre, der sidder herinde i Folketinget og måske læser lidt om, hvad der foregår i Afghanistan, jo ikke har, for vi har ikke direkte kilder til, hvad der sker – det har ministeren. Så jeg synes egentlig, at det ville være fint, hvis forslagsstillerne ville stille sig lidt tilfreds med at lytte til ministeren og lade regeringen bestemme farten på det her område. Men jeg kan ligesom høre, at det ikke er sikkert, man vil det, men det skulle man måske overveje.

I hvert fald anerkender vi i Danmarksdemokraterne, at vi i Danmark har et fælles ansvar for at hjælpe de her afghanere på den ene eller den anden måde. Så kan man altid diskutere, om det skulle ske i Danmark, eller om der havde været nogle muligheder lokalt, og om man skulle have gjort arbejdet bedre i Islamabad for at kontrollere, hvem man sendte hertil. Der havde måske været en mulighed for at visitere lidt bedre, men sagen er, at der er en særlov, og at der er nogle mennesker her, og at vi skal tage stilling til det på et eller andet tidspunkt her i løbet af 2023.

Vi var nok nogle, der var ret trætte og bekymret over, at man tog lidt for mange med, som måske ikke skulle have været med. Vi har også set nogle eksempler på nogle afghanere, der blev evakueret hertil, men som nok ikke skulle have været med flyet. Også derfor synes vi, at det ville være godt, hvis man laver den rigtige evaluering og vurderer tingene med fuldstændig friske øjne i stedet for ligesom at lade sig dupere eller påvirke for meget af, hvad man lagde sig fast på dengang.

Så vi vil opfordre regeringen til at komme med den her evaluering. Vi synes, det er et nødvendigt skridt at den kommer, og så kan vi jo så herefter tage stilling til og beslutte os ud fra et oplyst grundlag omkring opholdstilladelserne. Og det er vi sådan set også i Danmarksdemokraterne åbne for at diskutere; så hvis regeringen indkalder til et eller andet, møder vi meget gerne op og taler med om det, når og hvis det sker. Det er op til regeringen, ja. Så nej tak til beslutningsforslaget på den baggrund.

Kl. 22:08

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Næste ordfører er hr. Steffen Larsen fra Liberal Alliance. Velkommen.

Kl. 22:08

(Ordfører)

Steffen Larsen (LA):

Tak til forslagsstillerne for forslaget, det er sympatisk. De afghanere, der har hjulpet Danmark, har et særligt behov for og krav på beskyttelse – det er der ingen tvivl om. Men når man så kigger på det oprindelige lovforslag, er det jo Socialdemokratiet, Venstre, SF, Radikale Venstre, Enhedslisten, Det Konservative Folkeparti, Liberal Alliance, Kristendemokraterne og Alternativet, som har stået bag. Jeg går ud fra, at vi alle sammen igen kan sætte os sammen og eventuelt forhandle eller finde ud af, hvordan de her mennesker fortsat skal have ophold i Danmark.

Men når det er sagt, er det jo også det her beslutningsforslag, vi taler om lige nu. Det minder jo på en eller anden måde mere om en eller anden form for parlamentarisk kapløb, hvor man prøver at løbe indenom en regering, som jo formodentlig vil komme med et forslag eller en eller anden form for behandling af det her.

Loven blev vedtaget og gav ophold til de første fra november 2021, altså i 2 år, og i Liberal Alliance har vi en klar forventning om, at regeringen indkalder til enten forhandlinger eller lignende, som skal sørge for, at vi på en eller anden måde kan få de her afghanere sikret. Vi var med i den oprindelige særlov, og vi vil gerne være med til den videre konstruktive behandling af regeringens planer på området. Tak.

Kl. 22:09

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så er det fru Brigitte Klintskov Jerkel fra Det Konservative Folkeparti. Velkommen.

Kl. 22:10

(Ordfører)

Brigitte Klintskov Jerkel (KF):

Mange tak. Beslutningsforslaget her går ud på at sikre en forlængelse af særloven for evakuerede afghanere, der har hjulpet de danske myndigheder i Afghanistan.

Det Konservative Folkeparti mener, at vi har et særligt ansvar for at passe på dem, som har hjulpet os, og desværre er der ikke tegn på en snarlig forbedring i Afghanistan. Derfor er vi positivt stemte over for en forlængelse og gerne ud fra en evaluering, som Danmarksdemokraterne foreslår, og vi vil gerne opfordre regeringen til at indkalde til forhandlinger omkring det. F.eks. bør vi drøfte tidshorisonten for en forlængelse.

Så vil jeg her til slut lige gøre opmærksom på, at der i det her beslutningsforslag står, at Folketinget skal pålægge regeringen i indeværende folketingssamling at fremsætte et lovforslag om ændring af loven. Det er nok noget urealistisk, at det kan lade sig gøre, så det bliver lidt svært, tror jeg. Tak for ordet.

Kl. 22:11

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så er den næste ordfører fru Rosa Lund fra Enhedslisten. Velkommen.

Kl. 22:11

(Ordfører)

Rosa Lund (EL):

Tak for det. Her 20 år efter at Danmark var med til at gå i krig i Afghanistan, ser vi på et land, der måske endda er i en endnu værre forfatning, end da man gik i krig i 2001. Mange mennesker i Afghanistan troede på, at vi ville hjælpe dem med at få et demokratisk styret land, hvor kvinder har de samme rettigheder som mænd, og hvor man ikke bliver straffet for at have en anden holdning end magthaverne, og hvor man ikke som journalist bliver straffet for at skrive kritisk om regeringsmagten. De rettigheder, vi taler om, er igen blevet indskrænket i Afghanistan. For godt halvandet år siden stemte vi om en aftale, der skulle sikre, at personer, der har bistået danske myndigheder i Afghanistan, har mulighed for at få midlertidig opholdstilladelse i Danmark. Forslaget blev som bekendt vedtaget. Det var også på sin plads, at vi i Danmark skulle hjælpe de afghanske borgere, der har hjulpet Danmark under krigen i Afghanistan.

Men den lov, der er vedtaget, er en særlov, og den er midlertidig. Vi sagde det også dengang, og nu siger vi det igen: Det var godt, at vi vedtog den lov, men loven giver kun 2 års midlertidig beskyttelse, hvilket er utilstrækkeligt, og derfor står vi her igen og taler om det her. Ikke så overraskende er forholdene i Afghanistan de samme; de er ikke blevet bedre, siden vi stod her og behandlede særloven for godt halvandet år siden. Taleban er stadig ved magten, og vilkårene for mennesker, som er uenige med dem, er urimelig hårde. Det er på ingen måde sikkert, og det er dermed ikke muligt at sende de evakuerede afghanere tilbage til Afghanistan. I dag behandler vi så det her beslutningsforslag, som skal forlænge opholdstilladelserne, således at personer, der er meddelt ophold efter særloven, får mulighed for forlængelse af deres opholdstilladelse. Det skal vi gøre, da det stadig ikke er sikkert at rejse tilbage til Afghanistan, på samme vis som da vi stemte for at forlænge særloven for de ukrainske flygtninge.

Men jeg må også bare lige blive nødt til at pointere, at jeg er så ked af, at vi har lavet et asylsystem, hvor reglerne er så stramme, at vi bliver nødt til at lave særlove, for at vi kan hjælpe vores venner og de mennesker, som har akut brug for beskyttelse. Vi har et system i Danmark til at tage sig af mennesker på flugt fra krig – vi har et asylsystem – og selv om et stort flertal herinde har brugt rigtig mange år på at gøre det svært at få asyl og ophold i Danmark, er der ikke nogen tvivl om, at dem, som vi har evakueret fra Afghanistan, ville være berettiget til at få asyl efter udlændingelovens § 7, stk. 1, altså en beskyttelse, som ville give dem mange flere og meget bedre rettigheder end den særlov, som vi vedtog. Situationen for de evakuerede afghanere kunne altså dengang have været løst, ved at de blot fik lov til at indgive en asylansøgning med en hurtig behandling.

Enhedslisten stemte som bekendt for forslaget om særloven dengang. Det gjorde vi, fordi vi ikke kan byde mennesker med så stort et beskyttelsesbehov i en så akut situation, og som endda har hjulpet Danmark, så urimelig lange ventetider, som der er i det danske asylsystem. Vi er helt bevidste om, at det er vilkår, som de ganske få flygtninge, vi ellers modtager i Danmark, udsættes for, altså lange ventetider og ekstremt stramme regler. Det er de vilkår, som eksperter gang på gang har pointeret er med til yderligere at traumatisere flygtninge og sætte dem endnu længere tilbage i ledighedskøen, og det er vilkår, som der uden problemer kunne laves om på, hvis der var truffet et aktivt valg om ikke at gøre livet surt for flygtninge. Selvfølgelig skal det her beslutningsforslag stemmes igennem, så de her menneskers opholdstilladelse forlænges. Det er bare for at understrege, at det ikke er, fordi vi er tilhængere af særlove i Enhedslisten. Men i den her situation er det bare svært at se, hvad vi ellers skal gøre.

Så er det rigtigt nok, at vi foreslår, at det skal være inden for nærværende folketingssamling. Der må jeg bare sige, at det før er lykkedes for Udlændinge- og Integrationsministeriet at lave ret kompliceret lovgivning på ret kort tid. Der er jo nogle imponerende dygtige embedsmænd, der sidder i det ministerie, og derfor tror jeg sagtens, at man kan nå at lave et lovforslag, som forlænger opholdstilladelsen for de her mennesker. F.eks. kan jeg huske, at der engang blev fremsat et lovforslag om at fratage statsborgerskab, som var på ca. 80 sider eller sådan noget, og at vi havde 3 dage til at behandle det. Så det kan altså lade sig gøre. Det må jeg bare sige. Tak for ordet.

Kl. 22:16

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Den næste ordfører er hr. Christian Friis Bach, Radikale Venstre. Velkommen.

Kl. 22:16

(Ordfører)

Christian Friis Bach (RV):

Tak for det, og tak til ministeren for en god tale og for at tage problemet alvorligt og for gode samtaler herom. Grunden til, at vi gik med i det her beslutningsforslag og bakker op om det, er af hensyn til de berørte afghanere og deres familier. Der er kun et halvt år tilbage, før de her midlertidige opholdstilladelser udløber. Jeg har selv været i Afghanistan flere gange og har mødt dem, der hjalp os som tolke og lokalt ansatte, på mine besøg. Det er mennesker, der har løbet en stor risiko, det er mennesker, der har været rigtig meget igennem, det er mennesker, vi skylder en stor tak, og det er mennesker, som vi skal give ro og tryghed, og det er jo det, vi gerne vil sige med beslutningsforslaget i dag.

Men vi vil gerne anerkende ministerens tiltag, herunder vejledningen til de evakuerede afghanere og deres familier om mulighederne for at opnå opholdstilladelser. Vi er glade for den praksisændring, der gør, at kvinderne og pigerne får asyl, og vi er glade for ministerens løfte om at tage det meget alvorligt og så hurtigt som muligt tage stilling til forlængelsen. Men vi har fremsat beslutningsforslaget for at hjælpe det her på vej, og vi er glade for de positive signaler, som der faktisk er kommet fra stort set alle de partier, der har stået på denne talerstol, og også for, at vi igen har kunnet sende en tak til de evakuerede afghanere og deres familier, som opholder sig i Danmark.

Så ser vi frem til de videre drøftelser i udvalget, og vi vil blandt forslagsstillerne så i lyset af de positive kommentarer fra regeringen og regeringspartierne og den videre udvikling i sagen tage stilling til, om vi ønsker at bringe forslaget tilbage til afstemning, eller vi forhåbentlig kan afslutte sagen og tilbyde og have klarhed omkring en forlængelse af de midlertidige opholdstilladelser inden udgangen af det her folketingsår. Tak for ordet.

Kl. 22:18

Første næstformand (Leif Lahn Jensen):

Vi siger tak til ordføreren. Den næste ordfører er hr. Mikkel Bjørn fra Dansk Folkeparti. Velkommen.

Kl. 22:18

(Ordfører)

Mikkel Bjørn (DF):

Tak for det. I forlængelse af debatten tidligere i dag vedrørende asylbehandlingen i Danmark er det jo ingen hemmelighed, at Dansk Folkeparti mener, at vi bedst hjælper flygtninge i nærområderne. En ansvarlig forvaltning af vores udlændingepolitik forudsætter et stop for asyl, migration og idéer om genbosættelse i Europa.

Grundlaget for dette beslutningsforslag er, at man i 2021 vedtog en særlov, der gav ophold til en gruppe mennesker, der på forskellig vis havde samarbejdet med danske myndigheder i Afghanistan. Forslagsstillerne begrunder forslaget med bl.a. de forhold, der er i Afghanistan, som uden tvivl er fortvivlende, efter at det islamiske Taleban overtog landet. Men igen vil jeg sige, at Danmark ikke kan tage ansvaret for alle de forfærdelige forhold, der er rundtom i verden, og vi kan selvfølgelig heller ikke huse alle de folk, der af den ene eller den anden årsag ønsker sig et bedre liv et andet sted i verden såsom i Danmark.

Med dette forslag forsøger forslagsstillerne indirekte at gøre de afghanske tolke og alle de andre, der fulgte med, til indvandrere i Danmark, da alle ved, at har man været her i nok år, vil ens tilhørsforhold ifølge konventionerne bl.a. være så stort, at man ikke efterfølgende kan sendes ud igen, og det er uanset, hvor blomstrende forholdene ellers er i ens hjemland. Dansk Folkeparti ærgrer sig gevaldigt over udviklingen i Afghanistan, men vi kan ikke løse verdens problemer ved at genbosætte verden i Europa. Tak for ordet.

Kl. 22:19

Første næstformand (Leif Lahn Jensen):

Vi siger tak til ordføreren. Så er det ordføreren for forslagsstillerne, fru Helene Liliendahl Brydensholt. Velkommen.

Kl. 22:20

(Ordfører for forslagsstillerne)

Helene Liliendahl Brydensholt (ALT):

Tak, og nu er jeg vist den sidste, der får ordet, og jeg tror, vi er mange, der gerne vil hjem og ramme dynen. Så jeg skal gøre det ganske kort, og jeg kommer ikke til at stå her og holde en stor tale.

Jeg vil blot sige tak for de gode takter, der har været i de fleste ordførertaler, og jeg synes, det tegner godt, og at det ser ud til, at vi snart vil kunne få en afklaring, som vil ende med, at vi får en forlængelse af særloven for de evakuerede afghanere. Jeg håber, at ministeren snart vil indkalde til nogle drøftelser med aftalepartierne og forhåbentlig så snart, at det måske ikke behøver at komme til en afstemning med hensyn til det her beslutningsforslag, men at der i stedet bare vil blive fremsat et lovforslag på ministerens eget initiativ. Så med den positive note vil jeg sige godnat.

Kl. 22:21

Første næstformand (Leif Lahn Jensen):

Vi siger også tak herfra, tak til ordførerne for en lang debat.

Så da der ikke er flere, som har bedt om ordet, er forhandlingen sluttet.

Jeg foreslår, at forslaget henvises til Udlændinge- og Integrationsudvalget. Hvis ingen gør indsigelse, betragter jeg det som vedtaget.

Det er vedtaget.

Kl. 22:21

Meddelelser fra formanden

Første næstformand (Leif Lahn Jensen):

Der er ikke mere at foretage i dette møde.

Folketingets næste møde afholdes i morgen, fredag den 28. april 2023, kl. 10.00.

Jeg henviser til den dagsorden, der fremgår af Folketingets hjemmeside.

Mødet er hævet. (Kl. 22:21).


21. møde

Torsdag den 2. februar 2023 kl. 10.00

Dagsorden

1) 1. behandling af lovforslag nr. L 13:

Forslag til lov om konsekvenser ved afskaffelsen af store bededag som helligdag.

Af beskæftigelsesministeren (Ane Halsboe-Jørgensen).

(Fremsættelse 24.01.2023).

2) 1. behandling af lovforslag nr. L 14:

Forslag til lov om ændring af lov om en aktiv beskæftigelsesindsats, lov om sygedagpenge, og forskellige andre love. (Mere målrettede tilbud, udvidet mulighed for samtaler over video eller telefon, forenkling af opfølgning i skærpet tilsyn, m.v.).

Af beskæftigelsesministeren (Ane Halsboe-Jørgensen).

(Fremsættelse 25.01.2023).

Kl. 10:00

Meddelelser fra formanden

Formanden (Søren Gade):

Mødet er åbnet.

I dag er der følgende anmeldelser:

Jacob Mark (SF), Victoria Velasquez (EL) og Lotte Rod (RV):

Lovforslag nr. L 32 (Forslag til lov om ændring af lov af dagtilbudsloven. (Bedre mulighed for udsat skolestart)).

Udlændinge- og integrationsministeren (Kaare Dybvad Bek):

Lovforslag nr. L 33 (Forslag til lov om indfødsrets meddelelse).

Carl Valentin (SF), Peter Hvelplund (EL) og Helene Liliendahl Brydensholt (ALT) m.fl.:

Beslutningsforslag nr. B 21 (Forslag til folketingsbeslutning om at gøre forbuddet mod minkavl permanent).

Titler på de anmeldte sager vil fremgå af www.folketingstidende.dk (jf. ovenfor).

Det første punkt på dagsordenen er:

1) 1. behandling af lovforslag nr. L 13:

Forslag til lov om konsekvenser ved afskaffelsen af store bededag som helligdag.

Af beskæftigelsesministeren (Ane Halsboe-Jørgensen).

(Fremsættelse 24.01.2023).

Kl. 10:00

Forhandling

Formanden (Søren Gade):

Inden jeg giver ordet til den første ordfører, vil jeg sige, at jeg har i sinde at følge praksis om, at ordføreren maks. er på talerstolen i 60 minutter.

Jeg giver nu ordet til hr. Jens Joel, ordfører for Socialdemokratiet.

Kl. 10:01

(Ordfører)

Jens Joel (S):

Tak for det, formand. Danmark er et lille land, et af de bedste og rigeste og et af de tryggeste, og sådan skal det også blive ved med at være. Vi har ikke bygget vores rige og trygge samfund på enorme naturressourcer eller på en uomgængelig strategisk placering. Vi har bygget vores stærke fællesskab på uddannelse til alle og på vores arbejde. Det er vores dygtige lønmodtagere, vores virksomheder og vores stærke offentlige sektor, der hver dag skaber den værdi, som sikrer velfærdssamfundet. Vi har bygget vores velstand og velfærdssamfund på at arbejde.

Nu står vi, som vi har gjort før i historien, med nye udfordringer, der truer. Helt konkret og først og fremmest står vi med en krig på europæisk jord. Vi er nødt til at afvise Putins invasion af Ukraine. Der er ikke noget alternativ til, at Ukraine vinder den krig. Det er deres liv og frihed, der er på spil, men det er også vores krig, de kæmper. Og prisen for den nødvendige støtte er høj og kan blive højere. Vi skal selvfølgelig yde vores til Ukraine, men også til vores stærke alliance i NATO, der mere end noget andet garanterer vores sikkerhed. Derfor styrker vi vores forsvar hurtigere og mere, end vi hidtil har regnet med, men hvem ved, om det, vi regner med i dag, er nok.

Samtidig ved vi, at ingen af vores hjemlige opgaver går væk, mens der kæmpes på slagmarken i Ukraine. Vi kan ikke svigte klimakampen. Vi skal ikke slække på ambitionerne; tværtimod skruer den her regering op for de grønne ambitioner. Vi ved, at vi i de kommende år står med store udfordringer i velfærdssamfundet. Flere ældre medborgere – dem, der har bygget det her velfærdssamfund – skal have værdig behandling, og det kræver flere ansatte på plejehjemmene. Faktisk er ambitionen vel ikke bare at gøre det som i dag, for rigtig mange oplever en pleje og en hverdag med for lidt værdighed.

Flere børn kommer der også. De har alle krav på nærvær og dygtige voksne. Vi har et sundhedsvæsen, der skriger på både investeringer og dygtige medarbejdere. Vi har en folkeskole, hvor der stadig er alt for mange – ja, faktisk tusindvis af børn – der går ud efter 10 års skolegang uden at kunne det, de skal, for at kunne komme videre på ungdomsuddannelser, så de er sikret stabile arbejdsliv. Vi har en psykiatri, der lider efter mange års efterslæb, og som kræver en massiv og vedvarende milliardindsprøjtning, så vi kan tage os bedre af nogle af dem, der har mest brug for det.

Det er egentlig vildt, når vi tænker over det: Alle nøgletallene står godt. Der er rekordhøj beskæftigelse, lav arbejdsløshed, vi har ikke gældsat os under corona, vi har overskud på betalingsbalancen, men vi har stadig ikke råd til det, vi gerne vil. Det så berømte råderum er ombejlet og mere end fyldt, og samtidig får vi i de kommende år større udfordringer på arbejdsmarkedet. Mange steder kan man mærke det allerede i dag. Stillinger på sygehuse og plejehjem eller i virksomheder bliver ikke besat, og udfordringen bliver kun værre, når der bliver 125.000 flere over 70 år og 50.000 flere børn under 7 år – når vi bliver færre voksne i den erhvervsaktive alder.

Vi foreslår at løse den opgave i fællesskab, bl.a. ved at vi alle arbejder en dag mere om året. Det vil sikre milliarder til investeringer i forsvar og sikkerhed, velfærd og tryghed, og det vil også sikre, at de grønne virksomheder kan få de medarbejdere, de mangler, eller at vi nemmere kan få sosu'er nok til vores ældre og sygeplejersker på hospitalerne. Jeg ved godt, at vi i samfundet oftere har sat arbejdstiden ned end op, og jeg forstår godt, at der er modstand mod at opgive en helligdag. Selvfølgelig betyder det meget for folk, og selvfølgelig er det ikke noget, vi gør, bare fordi vi gerne vil. Vi gør det, fordi vi mener, at det er det rigtige at gøre, altså at løfte i flok og bede alle om at arbejde en dag mere frem for at betale regningen med nedskæringer i den velfærd, som vi alle forventer os mere af, eller at sende regningen til mindre grupper uden for arbejdsmarkedet, hvilket man desværre tidligere har gjort.

Ja, der er også andre ting, man kan gøre, og jeg tror, at der i debatten i dag vil være mange, der siger, at der er alternativer, f.eks.: Vi kan sikre, at flere går fra deltid til fuldtid; vi kan sikre, at flere – ikke mindst kvinder med minoritetsbaggrund – bliver en del af arbejdsfællesskabet; vi kan med en uddannelsesindsats sikre, at vi skaffer flere faglærte og dem, vi kommer til at mangle; vi kan ændre på modregningsregler og andre ting, så flere seniorer giver et ekstra nap på arbejdsmarkedet. Jeg har hørt mange sige, at det kan vi bare gøre i stedet for, men sandheden er, at det er vi nødt til at gøre samtidig med. Vi er nødt til at gøre det hele, og derfor er det ikke alternativer til vores forslag i dag, men et supplement. Den hårde virkelighed er, at vi er nødt til at gøre det hele.

Det konkrete lovforslag handler om at afskaffe store bededag som en helligdag og gøre det til en almindelig arbejdsdag – og i den forbindelse selvfølgelig også sikre, at medarbejderne får løn for den ekstra arbejdstid. Vi ved godt, at det er meget at bede om, men vi mener også, at der er meget på spil – for vores sikkerhed og frihed er afgørende, og vi ikke vil acceptere et velfærdssamfund, der gradvis bliver ringere og langsomt, men sikkert, fører til, at dem, der kan betale selv, vælger at forlade fællesskabet og sikrer sig selv. Vi vil insistere på stadig at have en fælles velfærd, som er attraktiv nok, til at flertallet vil bruge den. Alternativet er et A- og et B-hold. Og bliver de fælles løsninger ringere, ved vi godt, hvem der betaler prisen. Det er dem med de færreste penge og ressourcer, ofte dem, der har mest brug for netop stærke institutioner og fællesskaber.

Socialdemokratiet støtter forslaget.

Kl. 10:06

Formanden (Søren Gade):

Vi siger tak til ordføreren.

Og inden vi går til de korte bemærkninger, kan jeg oplyse, at der foreløbig er 19 skrevet op, og det er helt sikkert, at vi ikke når 19 – bare til venlig orientering.

Den første korte bemærkning er fra hr. Karsten Hønge.

Kl. 10:07

Karsten Hønge (SF):

Trepartsaftaler er jo noget, der understøtter både arbejdsmarkedet og vores velfærdssamfund. Regeringen lægger jo også op til at bruge trepartsaftaler, i hvert fald sådan på skrift og i regeringsgrundlaget. Men hvorfor vælger regeringen så at starte med arrogant at tromle hen over arbejdsmarkedet ved den førstgivne lejlighed? Hvorfor vælger regeringen med Socialdemokraterne i spidsen at indlede det her frontalangreb mod lønmodtagernes rettigheder og mod den samlede fagbevægelse? Hvorfor er det, at Socialdemokraterne vælger at starte regeringsperioden med at stjæle lønmodtagernes rettigheder?

Kl. 10:07

Formanden (Søren Gade):

Ordføreren.

Kl. 10:07

Jens Joel (S):

Det, vi starter regeringsperioden med, er vel i virkeligheden at sige, at vi er nødt til at blive rigere som samfund, og at vi er nødt til at gøre noget for at styrke vores muligheder for at kunne tage hånd om den velfærd, som vi alle kerer os om. Ja, som jeg sagde i min tale, er det meget at bede folk om at arbejde en dag ekstra. Men jeg synes – også som socialdemokrat – at det er meget bedre at løfte i flok og bede alle om at arbejde en dag mere end at bruge de løsninger, man i andre situationer har brugt for at betale en kriseregning, hvor det er blevet dagpengemodtagerne eller efterlønsmodtagerne eller nogle andre, som har båret regningen alene. Det er baggrunden for, at det her – når vi kan se ind i en situation, hvor det jo er vores ansvar på Christiansborg at sikre balance i økonomien – er vores forslag til en løsning på udfordringen.

Kl. 10:08

Formanden (Søren Gade):

Hr. Karsten Hønge.

Kl. 10:08

Karsten Hønge (SF):

Ja, det lyder nærmest sødt, når ordføreren siger, at man beder lønmodtagerne om at arbejde en dag mere. Er det det, man gør? Lægger man op til en forhandling? Er det her et forslag?

Så vidt jeg har forstået, har man sat bulldozeren i første gear og tromler hen over det store mindretal af partier her i Folketinget og tromler hen over arbejdsmarkedet. Hvis man virkelig mente, man ville bede om noget, kunne man jo passende indkalde til en trepartsforhandling, hvor man kunne spørge fagbevægelsen og arbejdsgiverne, hvordan de kan bidrage med yderligere arbejdsudbud, i stedet for at gøre det på den her måde. Hvad er det, man åbenbart som ordføreren – der mig bekendt aldrig har forhandlet en overenskomst – har forstået, men som ingen i fagbevægelsen har fattet? Det her er et frontalangreb på den danske model.

Kl. 10:09

Formanden (Søren Gade):

Ordføreren.

Kl. 10:09

Jens Joel (S):

Det er rigtigt, at vi med det her forslag siger, at store bededag ikke skal være en helligdag, og at der dermed jo skal være en ekstra arbejdsdag. Det har betydning for lønmodtagere, fordi der vil være en dag mere, som er en helt almindelig arbejdsdag. Det synes jeg ikke man skal forklejne. Men vi er da også nødt til at stå ved, at vi synes, at det at arbejde en dag mere og løfte i flok er bedre end nogle af de andre ting, som man også diskuterer, og som har været diskuteret, og som i øvrigt også har været prøvet før. Så det er ikke et forsøg på hverken at tromle eller bruge kulørt sprog; det er en nøgtern konstatering af, at vi mener, at det her er den bedste og mest solidariske vej til at sikre, at vi bliver bedre i stand til at løse de opgaver, vi står over for de kommende år.

Kl. 10:10

Formanden (Søren Gade):

Hr. Carl Valentin.

Kl. 10:10

Carl Valentin (SF):

Tak. Vi står jo midt i det, som mange kalder en stressepidemi – en situation, hvor rigtig mange mennesker knækker nakken, fordi der er så stort et pres i hverdagen. I den forgangne periode har vi i SF brugt meget tid på at tale om gratis psykologhjælp. Det blev i lang tid latterliggjort af mange. Man sagde, at det var vigtigt, at vi i stedet fokuserede på kernen af problemet og sikrede, at folk ikke kom i den situation, hvor de fik brug for hjælp. Det syntes vi var rigtigt, og derfor har vi også brugt meget energi på at tale for, at vi skulle have mere ro på i vores samfund, og at vi generelt skulle sikre, at der ikke ligger så stort et pres på folks skuldre, altså sikre, at de ikke knækker.

Men mange føler jo, at presset er højt, fordi der er så meget arbejde. Hvordan kan det være, at Socialdemokratiets svar midt i en stressepidemi er, at vi nu alle sammen skal til at arbejde mere? Tror Socialdemokratiet virkelig, at det, at vi arbejder mere, kommer til at have en positiv indvirkning på den voldsomme situation, vi står i, med så mange, der er stressede?

Kl. 10:11

Formanden (Søren Gade):

Ordføreren.

Kl. 10:11

Jens Joel (S):

Først og fremmest vil jeg i hvert fald afvise selv nogen sinde at skulle have latterliggjort diskussionen om psykologhjælp. Det synes jeg ikke er klædeligt, for der er rigtig mange, ikke mindst unge mennesker, som har brug for det. Men jeg tror også – og det tror jeg også hr. Carl Valentin er enig med mig i – at det at forebygge det jo i meget høj grad handler om, hvad det er for nogle rammer, vi har i hverdagen. Jeg kan godt høre, der bliver sagt, at man synes, det er meget afgørende med den her ene dag, og jeg kan godt forstå argumentet, men det vigtigste er jo hverdagen. Jeg tror, at for vores børn og unge er det mest afgørende, at man faktisk har kompetente og nok voksne omkring sig i daginstitutionerne og på skolerne og også i ældreplejen for de ældre, som er ensomme.

Så vi gør jo også det her for at sikre, at vi faktisk kan forbedre de fællesskaber, som kan være med til at forebygge det, altså sikre, at vi ikke ender i de mistrivselsproblemer. Men nej, selvfølgelig er der ikke et selvstændigt positivt bidrag fra en arbejdsdag, men der er et selvstændigt positivt bidrag fra de investeringer, vi kan lave i det fællesskab, der skal sikre løsningen.

Kl. 10:12

Formanden (Søren Gade):

Hr. Carl Valentin.

Kl. 10:12

Carl Valentin (SF):

Nej, det er nok ikke et positivt bidrag til stressepidemien; det tror jeg ordføreren har ret i. Han hæfter sig så ved, at vi synes, det er meget afgørende med den her ene dag. Det synes jeg sådan set også det er, men det, der jo også er afgørende, er retningen.

Retningen er forkert, og derfor vil jeg egentlig også gerne høre Socialdemokratiet: Er det her retningen? Altså, er tanken, at vi skal blive ved med at arbejde mere, næste gang man f.eks. mangler penge til at dele topskattelettelser ud – penge, som man jo har manglet i den her regering? Skal man så tage en fridag mere? Er det virkelig den måde, vi skal løse fremtidens problemer på?

Kl. 10:13

Formanden (Søren Gade):

Ordføreren.

Kl. 10:13

Jens Joel (S):

Først og fremmest er jeg nødt til at afvise den der sammenkædning. Altså, der er jo ikke nogen sammenhæng mellem provenuet i forhold til den diskussion om topskatten, som hr. Carl Valentin henviser til, og det, bededagen leverer; det er der jo ikke en til en. Og derfor er det måske også en lidt for hurtig måde at stille det op på.

Men jeg tror, det er rigtigt, at vi er nødt til at investere i et stærkere velfærdssamfund, hvis vi skal gøre noget ved den trivselskrise, som jeg mener vi har. Derfor tror jeg faktisk også, det er afgørende, at vi bringer os i stand til at investere mere. Og ja, vi gør det jo, præcis fordi vi mener, det er rigtigt. Jeg sagde også i min ordførertale, at der kommer til at være mange andre ting, som ikke er at inddrage en fridag, og alle de ting skal vi også gøre: muligheden for fuld tid, bedre integration på arbejdsmarkedet i forhold til nogle af dem, der står uden for det i dag, flere timer for nogle af de seniorer, der kan lægge en ekstra indsats. Alle de ting skal vi også gøre for at styrke det fællesskab.

Kl. 10:14

Formanden (Søren Gade):

Fru Inger Støjberg.

Kl. 10:14

Inger Støjberg (DD):

Jeg havde egentlig besluttet mig for, at jeg ville spørge ind til den danske model, men nu hørte jeg lige hr. Jens Joels svar til hr. Carl Valentin om, at det jo var rigtig vigtigt, at børnene havde voksne omkring sig. Ja, det skal jeg sandelig da lige love for at det er, for jeg kan se, at hvis man nu kommer i mål med at afskaffe store bededag, skal lærerne arbejde en dag ekstra, men børnene er der så ikke i skolen.

Det er jo ligesom at være med i et afsnit af »Yes Minister« – jeg ved ikke, om hr. Jens Joel har set det – hvor de på et tidspunkt er ude at bygge et sygehus, hvor der ingen ventelister er og alting bare er, som det skal være; der er masser af læger, men der er bare ingen patienter. Det her er jo et nyt afsnit af »Yes Minister«, man er ved at skrive. Hvad er det egentlig, det er? Har man overhovedet regnet alt det her igennem? Altså, det er da en underlig sideeffekt af det her; skolelærerne skal i skole, men eleverne er der ikke. Altså, undskyld mig.

Kl. 10:15

Formanden (Søren Gade):

Ordføreren.

Kl. 10:15

Jens Joel (S):

Det er jo rigtigt, at alle lønmodtagere får, om man så må sige, en årsnorm, der er én dag højere. Altså, alle bliver bedt om at arbejde en dag mere. Der er også teknisk set grupper på arbejdsmarkedet, som ikke er omfattet af det, fordi de ikke har store bededag som helligdag, men det er en sidehistorie. Langt de fleste lønmodtagere vil skulle arbejde mere. Men nej, vi har ikke udvidet undervisningspligten eller skoleåret i den her forbindelse.

Men fru Inger Støjberg er vel ikke af den overbevisning, at den eneste måde, en lærer arbejder på, er i undervisningstiden? Der er vel også andre læreropgaver, som kan varetages? Er det ikke korrekt, eller hvad?

Kl. 10:16

Formanden (Søren Gade):

Fru Inger Støjberg.

Kl. 10:16

Inger Støjberg (DD):

Jo, men hr. Jens Joel må simpelt hen bare undskylde. Er man kommet dertil, hvor man ikke engang kan se det absurde i, at lærerne skal være i skole en dag, hvor eleverne ikke er der, og samtidig argumenterer hr. Jens Joel med, at det er rigtig vigtigt, at der er mange voksne omkring børnene? Hallo, hr. lærer, havde jeg nær sagt. Det viser bare, hvor absurd det her forslag egentlig er, og hvor uigennemtænkt det her forslag er.

Hver eneste dag pibler det frem med nye sideeffekter af at afskaffe store bededag, som ingen overhovedet havde tænkt over. I dag er det så det her. Måske ville det være på sin plads, at man sagde, at nu stemmer I det her igennem – det kan jeg så forstå at regeringen gør; det bliver ikke med vores stemmer; vi kommer til at stemme imod det – men at man så i det mindste sagde til danskerne, at det så kan indgå i ligningen efter et folketingsvalg, og at man så venter med at gennemføre det. Så jeg vil fastholde, at det her er som at være med i et nyt afsnit af »Yes Minister«.

Kl. 10:17

Formanden (Søren Gade):

Ordføreren.

Kl. 10:17

Jens Joel (S):

Jeg er egentlig ikke så optaget af, hvad det er for et afsnit, fru Inger Støjberg er med i, men det er da indlysende, hvad der er en lærers opgave. Jeg tror faktisk, at der er mange lærere, som har sagt, at de har for lidt tid til nogle af de ting, de skal gøre rundt om undervisningen, bl.a. for at sikre nogle af de fællesskaber eller faktisk at få lagt en plan for nogle af de elever, som har det svært, eller få taget hånd om, at man får forberedt forældresamtalen med nogle af dem, hvor det er allervanskeligst. Så at sige, at det ikke giver nogen mening, er en fordrejning af det synspunkt, som jeg egentlig fremførte, nemlig at når vi kan investere i vores fælles velfærd, som både handler om, at børnene har voksne nok, og om, at de ældre, som fru Inger Støjberg også plejer at være optaget af, får en værdig ældrepleje, så gør vi jo det her med de flere midler, som er i samfundsøkonomien.

Kl. 10:18

Formanden (Søren Gade):

Fru Victoria Velasquez.

Kl. 10:18

Victoria Velasquez (EL):

Tak for det. Det er lidt spøjst, hvordan vi nu nærmest skal være taknemlige for, at der bliver ryddet op efter folkeskolereformen – for nu får lærerne mere forberedelsestid – eller at det ikke er efterlønnen eller dagpengene, som pludselig ryger. Det er lidt spøjst at høre det fra en socialdemokrat, samtidig med at vi ser, at der bliver lagt op til skattelettelser. Mit spørgsmål er egentlig helt enkelt: Hvorfor må befolkningen ikke blive spurgt?

Kl. 10:18

Formanden (Søren Gade):

Ordføreren.

Kl. 10:18

Jens Joel (S):

Altså, befolkningen bliver jo faktisk spurgt. Vi går til valg. Vi sammensætter et Folketing. Der vil jo i alle regeringer være, tror jeg, et væld af beslutninger, der træffes undervejs, og ja, det skal man vurdere. Når man kommer frem til næste valg, skal man vurdere det samlet, i øvrigt fuldstændig ligesom når man andre steder i samfundet vurderer, om der er den rigtige balance. Vi skal også vurderes på, om den her regering har ramt den rigtige balance, om det, vi har investeret i, altså de forsvarsinvesteringer og de velfærdsinvesteringer, matcher det, vi har bedt danskerne om at gøre – det, vi i fællesskab har løftet yderligere.

Kl. 10:19

Formanden (Søren Gade):

Fru Victoria Velasquez.

Kl. 10:19

Victoria Velasquez (EL):

Men befolkningen er jo netop ikke blevet spurgt. Ingen af partierne bag det her forslag har fortalt om, at man ville stjæle en fridag, og at man ville afskaffe store bededag. Ingen sagde det under valgkampen. Det her er kommet som en tyv om natten, som et lyn fra en klar himmel. Men lad os lave en åbning for ordføreren: Betyder det, at det skal kunne vurderes til næste valg, at så ordføreren vil stemme for ændringsforslaget?

Kl. 10:19

Formanden (Søren Gade):

Ordføreren.

Kl. 10:19

Jens Joel (S):

Nej, vi skal som regering vurderes på den politik, vi har ført, ved næste valg. Det er ikke sådan big news, var jeg lige ved at sige, at vi bliver det – at vi alle sammen bliver det. Det bliver alle partier. Dem, der står uden for regering, bliver det jo også. De vurderes på, hvad det er, de har forfulgt i den periode, de har været igennem. Det synes jeg sådan set er, fuldstændig som det skal være.

Kl. 10:20

Formanden (Søren Gade):

Hr. Søren Pape Poulsen.

Kl. 10:20

Søren Pape Poulsen (KF):

Tak for det. Jeg tror egentlig, at uanset hvilket politisk ståsted vi kommer fra, er de fleste, både her i salen og i samfundet, meget glade og taknemlige for den danske model – det, at vi politikere sådan set blander os uden om, hvordan man forhandler arbejdsvilkår på arbejdsmarkedet.

Så jeg kunne egentlig godt tænke mig lige at spørge ind til, hvad man nærmere har tænkt over i Socialdemokratiet, da man sagde: Lad os midt i overenskomstforhandlingerne blande os i arbejdsmarkedets model. Lad os fjerne en fridag – eller en helligdag; det håber jeg også vi kunne diskutere, men regeringen har besluttet, at vi her i Folketinget ikke kommer til at diskutere spørgsmålet om at fjerne en helligdag, men nu er det så fridagen, vi diskuterer.

Hvad har man egentlig tænkt på? Har man tænkt: Det var nok en supergod idé, at vi lige oven i overenskomstforhandlingerne fjerner en helligdag? Hvad nu, hvis man ved de her overenskomstforhandlinger eller senere på arbejdstagers side får tilkæmpet sig en ny fridag på grund af det her? Så er der 0 kr. i det, vi diskuterer lige nu. Jeg kunne bare godt tænke mig at høre den socialdemokratiske version af det her.

Kl. 10:21

Formanden (Søren Gade):

Ordføreren.

Kl. 10:21

Jens Joel (S):

Det er klart, at når vi med regeringsgrundlaget præsenterer en samlet økonomisk politik, hvor en del af det er det her med at afskaffe en helligdag og sikre en arbejdsdag mere – med de ekstra hænder, det giver til de steder, der mangler dem på arbejdsmarkedet, og med de milliarder, det giver i statskassen – er trolden jo ude af æsken, kan man sige, forstået på den måde, at så bliver det en debat. Det er faktisk derfor, at vi har sagt: Den debat er vi jo nødt til på en eller anden måde at konkludere på i Folketinget, også inden de overenskomstforhandlinger, som er vanskelige, men som vi jo ikke sidder med i, går ind i den afgørende fase. Det er baggrunden for, at vi gør det nu og ikke om en måned eller på et andet tidspunkt.

Kl. 10:22

Formanden (Søren Gade):

Hr. Søren Pape Poulsen.

Kl. 10:22

Søren Pape Poulsen (KF):

Jeg håber i hvert fald, at Socialdemokratiet er sig bevidst om, hvilket ansvar man har påtaget sig her i forhold til risikoen for en eventuel storkonflikt på arbejdsmarkedet, der jo hurtigt kan koste langt, langt flere penge, end vi taler om her.

Har man gjort sig nogen overvejelser om, at når man tager den her fridag fra folk, kunne det være, at man på arbejdsmarkedet, på arbejdstagers side, tænker, at den skal vi have kæmpet tilbage – og så har man fået intet ud af alt det her – eller at man i stedet for kunne tage nogle andre redskaber i brug for at finde de her penge?

Kl. 10:22

Formanden (Søren Gade):

Ordføreren.

Kl. 10:22

Jens Joel (S):

Jeg husker, der var en ret ophedet debat under sidste folketingsvalgkamp, bl.a. om hr. Søren Pape Poulsens 2030- eller 2032-plan, om nogle af de redskaber, som hr. Søren Pape Poulsen og Det Konservative Folkeparti ønskede at tage i brug i forhold til at sikre hænder nok og sikre det, som man betragtede som vækst i samfundet, og dem var vi jo ikke tilhængere af, må jeg sige.

Og nej, vi synes ikke, det ville være den rigtige vej at gå, for det ville også betyde – og den diskussion blev jo ret herostratisk berømt – en meget, meget stor reduktion i antallet af offentligt ansatte, hvilket vi ikke mener er den rigtige vej at gå i en situation, hvor vi faktisk har brug for flere hænder på det område.

Kl. 10:23

Formanden (Søren Gade):

Fru Sólbjørg Jakobsen.

Kl. 10:23

Sólbjørg Jakobsen (LA):

Tak for ordet. Man kan nemt få en opfattelse af, at ordføreren holder en tale om forsvaret først og dernæst om velfærdsstaten, men det er altså et forslag om store bededag, om afskaffelse af store bededag. Men hele tiden bliver det ført over i den her krise- og sortsynsretorik om, at det er sådan, danskerne kan banke Putin, altså ved at tage på arbejde store bededag.

Efter det her forslag skal vi behandle et andet forslag, som skal finansiere Arnepensionen, som man lavede en aftale om i 2020, hvor man sagde: Der skal vi finde ud af noget med jobcentrene. Så det skal vi faktisk behandle efter det her forslag. Hvorfor er det, at finansieringen af forsvarsudgifterne skal findes så specifikt i forbindelse med så specifik en dag, når man på andre områder, f.eks. i forbindelse med Arnepensionen, sagtens kunne vente og finde en løsning, som var bedre gennemtænkt?

Kl. 10:24

Formanden (Søren Gade):

Ordføreren.

Kl. 10:24

Jens Joel (S):

Jeg diskuterer forsvaret, og det er rigtigt, at det fylder meget. Det bliver en stor del af de udgifter, vi kommer til at have som samfund de kommende år for vores freds og sikkerheds skyld. Men der er jo også mange andre, og det er derfor, tror jeg, at nogle andre i salen er optaget af, hvad det er for en udfordring, vi står med, i forhold til at rekruttere hænder, men også i forhold til at sikre investeringerne i en bedre psykiatri. Hvordan er det, man gør det? Og ja, man kunne sige, at man også kunne have skaffet et provenu i nogenlunde samme størrelsesorden ved at afskaffe Arnepensionen, men det ønsker vi ikke, for vi ønsker ikke at sende regningen derhen. Vi synes faktisk, at det er mere solidarisk at løfte i flok og bede alle lønmodtagere om at arbejde en dag mere frem for at sige til nogle af dem, der har mest brug for at kunne trække sig tilbage 3 år før pensionsalderen, at det kan de ikke længere, og dermed afskaffe Arnepensionen.

Så ja, det er jo prioriteringer i forhold til det samlede billede, og vi står fuldstændig på mål for, at det, at alle lønmodtagere løfter, gør, at det, man hver især skal løfte, er en mindre opgave. Men den er ikke mindre vigtig for det, vi skal i fremtiden.

Kl. 10:25

Formanden (Søren Gade):

Fru Sólbjørg Jakobsen.

Kl. 10:25

Sólbjørg Jakobsen (LA):

Jeg prøver lige igen. Jeg tror, ordføreren misforstod det. Jeg siger ikke, at Arnepensionen skulle have erstattet det her, men det er den her sammenhæng, man konstant laver, med forsvaret, jeg pegede på. I vil spare 3 mia. kr. på jobcentrene. Det hænger ikke sammen med de her udgifter. I vil investere i psykiatrien. Det hænger ikke sammen med den her måde at skaffe penge på. Hvorfor er det, at I mener, at den her måde at skaffe penge på til statskassen er hundrede procent en til en i forhold til forsvaret, når både udgifter og indtægter i øvrigt i regeringsgrundlaget ikke har fået et bestemt kryds?

Kl. 10:26

Formanden (Søren Gade):

Ordføreren.

Kl. 10:26

Jens Joel (S):

Det er jo rigtigt, at vi har sagt, at noget af det, der blev lavet om ved regeringsdannelsen, var en hurtigere indfasning, altså flere penge hurtigere, til styrkelsen af det danske forsvar. Og ja, det er noget af det, der nødvendiggør også vanskelige økonomiske prioriteringer, som det her forslag er et udtryk for. Men der er jo også i regeringsgrundlaget en investering på 3 mia. kr. i psykiatrien. Der er jo også andre ting. Og derfor har fru Sólbjørg Jakobsen jo ret i – hvis det er det, der ligesom ligger i det – at det er den samlede økonomiske opgave, vi skal løfte som land, som er væsentlig. Deraf udgør forsvaret jo, desværre kunne man sige, en meget stor, men nødvendig del.

Kl. 10:27

Formanden (Søren Gade):

Hr. Morten Messerschmidt.

Kl. 10:27

Morten Messerschmidt (DF):

Det er jo helt naturligt, at man kredser om den her sag som et spørgsmål om en fridag og ikkefridag. Men vi bør måske også lige hæve os lidt over det og sige: Vi taler også om en regering, der agter at afskaffe en helligdag. Det synes jeg jo er et helt selvstændigt tema, i forhold til at vi i hvert fald i min og Dansk Folkepartis optik skal beskytte, værne om dansk kultur og traditioner.

Nu forstår jeg, at hr. Jens Joel synes, det er et selvstændigt mål, at børnene skal være i institution og i skole en ekstra dag. Jeg synes faktisk, det var godt, at man havde en dag, hvor børnene er hos familien, hvor man torsdag aften samles og spiser hveder, måske også bager dem selv, og har en familieoplevelse. Men man er ligeglad med familien, og man er ligeglad med kirken, kan jeg forstå.

Gør det overhovedet ikke indtryk på hr. Jens Joel og hans parti, at f.eks. Københavns biskop – som jeg forstår efter traditionen er rådgiver for regeringen, i hvert fald kirkeministeren – er ude at gøre opmærksom på, at det indgreb, regeringen har i gang her, strider mod hele bekendelsesgrundlaget i folkekirken?

Kl. 10:28

Formanden (Søren Gade):

Ordføreren.

Kl. 10:28

Jens Joel (S):

Regeringen eller Socialdemokratiet er ikke ligeglade med nogen. Og ja, jeg synes bestemt også, det er væsentligt at have familiestunder. Jeg synes også, det er godt med noget hjemmebag. Men vi er jo også nødt til at forholde os til, at vi også skal sikre, at dem, der ikke kommer hjem til hr. Morten Messerschmidts varme hveder, også har noget – om man så må sige – at komme hjem til.

Og ja, Danmark er et kristent land. Vi hviler på det fundament. Derfor støtter vi også op om kirken. Når vi har valgt den helligdag, som store bededag er, er det jo ud fra en samlet vurdering af, at det – om man så må sige – er den, der har det mindste ophæng i vores kristne tradition. Men det betyder ikke, at der ikke er konfirmationer den dag. Det betyder ikke, at der ikke er nogen, for hvem det her vil føre til forandringer. Og nogle vil også være ærgerlige over eksempelvis at skulle flytte konfirmationsfejringer eller andre ting til en anden dag.

Kl. 10:29

Formanden (Søren Gade):

Hr. Morten Messerschmidt.

Kl. 10:29

Morten Messerschmidt (DF):

Den her regering støtter op om kirken som den voldelige ægtemand, der slår konen, fordi han elsker hende. Det vil jeg bare have lov til at slå fast. Og derfor vil jeg gerne endnu en gang spørge: Hvordan forholder hr. Jens Joel sig til, at den biskop, vi normalt omtaler som primus inter pares, og som er kirkeministerens rådgiver, selv gør gældende, at det indgreb, som regeringen og dermed Socialdemokratiet i dag gennemfører, strider imod »Den Augsburgske Bekendelse«, artikel 28? Det står fuldstændig klart i det brev, som vi har fået fra biskoppen. Har han ikke en holdning til det?

Kl. 10:29

Formanden (Søren Gade):

Ordføreren.

Kl. 10:29

Jens Joel (S):

Jeg er sikker på, at mere kirkeligt kyndige også har mere udvidede holdninger. Men der er ingen tvivl om, at når vi har vurderet, at store bededag var den helligdag, der – om man så må sige – var mindst problematisk at flytte, er det jo en regeringsvurdering, i øvrigt også på baggrund af den samtale, som kirkeministeren og andre har haft med folk fra kirken. Det er ikke det samme som at sige, at de støtter op om det, men det er at tage ansvar for, at vi har valgt at lægge det der, fordi vi mener, det er det mindst – om man så sige – indgribende.

Kl. 10:30

Formanden (Søren Gade):

Hr. Kim Edberg Andersen.

Kl. 10:30

Kim Edberg Andersen (NB):

Jeg er ny i Folketinget, og det er jo rart at blive lært op i, at måden, man gør tingene på herinde, er pr. diktat fra flertallet. For det er det, vi har følelsen af der sker lige nu. Jeg tror, der er en samlet opposition, som lige nu siger, at det jo er flot med alle de her pæne ord, men at virkeligheden er, at vi bliver presset af et parti, som jeg bliver nødt til at sige nu virker ret hyklerisk.

I er blevet valgt ind på at stå på skuldrene af de håndværkere ligesom mig, som har brug for den helligdag, I er blevet valgt ind på at stå op for vores danske model, og virkeligheden er lige nu en anden, og det er mit spørgsmål til hr. Jens Joel: Hvordan kan man som socialdemokrat se sig selv i øjnene, når man går hjem og laver et indgreb i den danske model, som I gør nu, samtidig med at der er nogle overenskomstforhandlinger, som i forvejen så meget vanskelige ud?

Kl. 10:31

Formanden (Søren Gade):

Ordføreren.

Kl. 10:31

Jens Joel (S):

Jeg mener, det er ret entydigt, at ret meget af det, der foregår herinde, jo har konsekvenser for lønmodtagerne. Jeg mener også, det er ret entydigt, at det at arbejde en dag mere og løfte i flok er mindre problematisk for lønmodtagerne end det, som vi har set tidligere, hvor man har halveret dagpengene eller skåret på sikkerhedsnettet.

Tværtimod gør den her regering jo det modsatte: Den øger dagpengene de første 3 måneder af en ledighed gældende fra om et par måneder, den skaber en permanent trepartsinstitution, et annullationssøgsmål i forhold til EU's mindstelønsdirektiv og et højere fradrag for fagforeningskontingenterne, som alt sammen skal være med til at styrke modellen. Og nej, jeg siger ikke, at det ikke er meget at bede om, at folk arbejder en dag mere. Men vi synes, det er bedre at løfte i flok end nogle af de andre ting, som man tidligere har gjort, og som også rammer lønmodtagerne og deres interesser.

Kl. 10:32

Formanden (Søren Gade):

Hr. Kim Edberg Andersen.

Kl. 10:32

Kim Edberg Andersen (NB):

Det er bare lige for at forstå det: Socialdemokraterne mener, at det er at løfte i flok at bryde den danske model, som jeg ved at både arbejdstagere og arbejdsgivere ude i den virkelige verden er rigtig glade for, altså det her med, at vi er sikre på, at politikere ikke blander sig i tingene, når de lige synes, det er godt. For jeg kan godt blive lidt bekymret, når hr. Jens Joel og de partier nu indfører den her form for planøkonomi. For det er jo det, det er; politikerne bestemmer, og vi andre kan lave noget skuespil, hvor vi tror, vi har noget at sige.

Men vil hr. Jens Joel ikke bare lige give mig en eneste saglig grund? For jeg har hørt mange begrundelser for, hvad det er, det skal finansiere. Hvad er det helt konkret – helt konkret – de 3 mia. kr. skal finansiere, som gør, at mine kolleger derude lige pludselig skal arbejde en dag mere? For guderne skal vide, at vi jo herinde har fridage nok.

Kl. 10:33

Formanden (Søren Gade):

Ordføreren.

Kl. 10:33

Jens Joel (S):

Jamen helt konkret har vi jo en større og en højere udgift til vores forsvar og sikkerhed, og den her regering har i øvrigt skruet op for de ambitioner. At regeringen så også har tårnhøje ambitioner og i øvrigt højere end den tidligere i forhold til klimaet, og at vi har højere ambitioner for psykiatrien, gør jo, at det er den samlede opgave, vi skal løfte i fællesskab og tage ansvar for i det her hus. Uagtet hvad arbejdsmarkedets parter kan og gør, er det jo os i det her hus, som har ansvaret for, at der faktisk er en sammenhæng mellem indtægter og udgifter, og at vi faktisk har råd til de prioriteringer, vi gerne vil.

Kl. 10:34

Formanden (Søren Gade):

Fru Susie Jessen.

Kl. 10:34

Susie Jessen (DD):

Tak. Jeg går ud fra, at ordføreren nok har opdaget, at der er en del opstandelse omkring det her forslag. På søndag er der en stor demonstration herude. Kræmmermarkeder, kirker, CEPOS og fagbevægelsen står faktisk i én stor samhørighed her og siger, at det, regeringen har gang i, er en ret dårlig idé.

Jeg er interesseret i at høre, om det her ikke gør en eller anden form for indtryk, så man måske begynder at tænke over, om det ikke kunne være en mulighed, at vælgerne faktisk får mulighed for at blive spurgt, og at det dermed bliver efter et valg, at det her kan blive gennemført. Der var jo ikke rigtig nogen, der bragte det her frem før valgkampen. Der havde vi også en trivselskrise, der havde vi også en velfærdskrise, der var også krig i Ukraine, men der var ikke nogen, der bragte det her frem med et eneste ord. Så er det ikke en god idé at vente til efter et valg med det her?

Kl. 10:35

Formanden (Søren Gade):

Ordføreren.

Kl. 10:35

Jens Joel (S):

Nej, vi mener faktisk, at vi er nødt til at tage det ansvar på os. Vi mener også, at den regering, vi har dannet, er dannet for at kunne tage ansvar for at reformere og investere i vores fælles samfund. Jeg tror godt, hvis jeg nu skal være helt ærlig, at man kunne vente nogle år, hvis man ikke tog ansvar for fremtiden. Det kan godt være, at man kunne udskyde de store problemer i velfærdssamfundet de steder, hvor det rigtig bryder sammen, de steder, hvor folk falder igennem sikkerhedsnettet, eller de steder, hvor man ikke får den hjælp i psykiatrien, man har brug for, eller den værdige ældrepleje, som vi ønsker at give. Man kunne sikkert godt udskyde det og lukke øjnene for den udfordring et par år endnu. Men det ville jo ikke være ansvarligt som politiker at sende regningen videre, hvis vi mener, at den faktisk er der, og vi har de ambitioner. Så skal vi jo også tage ansvaret for at løse opgaven og ikke bare lukke øjnene og sige: Jeg håber, det holder min tid ud.

Kl. 10:36

Formanden (Søren Gade):

Fru Susie Jessen.

Kl. 10:36

Susie Jessen (DD):

Det virker så godt nok også lidt dobbelt, når man kan se, at regeringen har pakket alle de svære beslutninger ind i kommissioner og sådan nogle ting i regeringsgrundlaget. Så virker det jo ikke sådan umiddelbart, som om der er problemer, som der er behov for at få løst lige nu og her, men der er så åbenbart behov for at afskaffe store bededag.

Jeg synes, det er tankevækkende, at der er så mange mennesker, der nu står klar til at demonstrere på søndag. Der er en fagbevægelse i oprør; der er simpelt hen folk, der er så meget imod det her forslag af alle mulige grunde – kirke, traditioner osv. I dag er det lærerne. Altså, der går ikke en dag, uden at der kommer en ny kritik af det her. Gør det overhovedet ikke noget som helst indtryk på regeringen, at de er de eneste, der faktisk er for det her?

Kl. 10:36

Formanden (Søren Gade):

Ordføreren.

Kl. 10:36

Jens Joel (S):

Alt, hvad der foregår i den offentlige debat, gør da indtryk: de folk, der demonstrerer, de folk, der skriver til os, dem, der laver høringssvar. Alt gør da indtryk. Og selvfølgelig skal man – og det gør vi også – lytte til de indvendinger, der er. Der er modstand imod det, hvilket jeg godt kan forstå, for som jeg sagde i min tale, beder vi om meget, fordi vi mener, der er meget på spil. Det, at der er modstand, er jo ikke det samme, som at det ikke, også ud fra vores synspunkt, kan være det rigtige at gøre, hvis vi vil sikre vores velfærdssamfund og vores fred og sikkerhed.

Kl. 10:37

Formanden (Søren Gade):

Hr. Pelle Dragsted.

Kl. 10:37

Pelle Dragsted (EL):

Ordføreren må simpelt hen holde op med det her med at forsøge at binde danskerne på ærmet, at uden det her er der ikke råd til velfærd og forsvar. For regeringen bruger jo samtidig 7 mia. kr. på at sænke skatterne – en betydelig del af dem til de allerrigeste familier i det her land. Så det er jo spin, og det er gennemskuet. 70 pct. af danskerne siger nej; snart en halv million har skrevet under på en underskriftsindsamling. Hver fjerde af Socialdemokraternes kollegaer her i Folketinget kan I vinke farvel til, hvis meningsmålingerne holder. Jeres egne tillidsfolk rundtomkring i landet og mangeårige medlemmer melder sig ud af jeres parti. I er gennemskuet, ordfører.

Nu er der nogle partier herinde i Folketinget, som sammen har fremlagt et ændringsforslag, som betyder, at det her først skal gennemføres efter et valg, sådan at danskerne – de her 70-75 pct., der klart og tydeligt siger nej – faktisk får mulighed for at sammensætte et Folketing, hvor de ved, hvem der går ind for det her, og hvem der er imod. Vil regeringen støtte det ændringsforslag, sådan at vi faktisk giver danskerne mulighed for at sige til eller fra over for afskaffelsen af den her fridag?

Kl. 10:38

Formanden (Søren Gade):

Ordføreren.

Kl. 10:38

Jens Joel (S):

Vi mener, vi skal tage det ansvar på os, som vi har fået – et ansvar, som vi har taget ved at indgå en bred regering. Og ja, der er også ting i regeringsgrundlaget, som ikke er groet i vores have. Der er også ting, som vi har fået mere indflydelse på, og som vi er gladere for. Men vi kan sagtens stå på mål for den samlede tegning.

Det, vi til gengæld også har sagt til hinanden, er, at jo, med den demografi med færre i den arbejdsdygtige alder – med de udfordringer, vi får, med flere ældre, som jo er dejligt, men som også kommer til at kræve flere hænder og flere penge, og med flere børn – er der brug for, at vi løfter alle de ting og de opgaver. Hr. Pelle Dragsted og Enhedslisten er jo imod de fleste af de ting, som faktisk gør, at vi overhovedet har en mulighed for at løfte det. Det er jo velfærdsaftalen fra 2006, som er underliggende for dansk økonomi og noget af det mest centrale. Men jeg hører jo ikke hr. Pelle Dragsted sige, at den går man nu ind for, fordi man synes, at det er bedre end nogle andre alternativer. Altså, hr. Pelle Dragsted og Enhedslisten siger nej til alle enkeltelementerne, men vil gerne være med til at lave de forbedringer, som jeg tror vi er enige om vi skal lave.

Kl. 10:40

Formanden (Søren Gade):

Hr. Pelle Dragsted.

Kl. 10:40

Pelle Dragsted (EL):

Det er korrekt, at vi siger nej til, at stilladsarbejdere skal rende rundt og arbejde som 74-årige i fremtiden, og det tror jeg også de fleste fornuftige danskere siger nej til. Men lad nu det ligge. Jeg stillede et konkret spørgsmål. Der er jo stillet et ændringsforslag fra en stor gruppe af partier herinde i Folketinget, som, om man så må sige, giver regeringen en mulighed, nemlig en mulighed for at sige: Ja, vi mener og står ved det her; vi synes, at vi skal stjæle den her fridag fra danskerne, men vi skyder det til 2027.

På den måde når der at være et folketingsvalg, hvor partierne kan gå til valg og stille sig over for vælgerne og sige, at de mener, at det her er nødvendigt. De her penge skal jo først bruges mellem 2030 og 2033. Det er jo det, regeringen i hvert fald har bildt os ind. Så vil regeringen støtte det her ændringsforslag, så vi kan få en ordentlig demokratisk behandling af det her forslag?

Kl. 10:40

Formanden (Søren Gade):

Ordføreren.

Kl. 10:40

Jens Joel (S):

Regeringen kommer til ligesom i øvrigt alle andre af Folketingets partier at gå til valg, næste gang der er folketingsvalg, på det, man har gjort, det, man har sagt, det, man har gennemført, og de prioriteringer, man har lavet. Og dem kan vi godt være i, og vi skal tage ansvaret nu for at sikre, at problemet ikke er større om 6 eller 8 år.

Kl. 10:41

Formanden (Søren Gade):

Fru Helle Bonnesen.

Kl. 10:41

Helle Bonnesen (KF):

Der har været rigtig meget diskussion om, hvorfor vi skulle afskaffe store bededag: Først var det hensynet til forsvaret, så gik det lidt i sig selv; så var det hensynet til arbejdsreformerne; og så kom der også noget finansiering ind. Det synes udefra, som om argumenterne er præget af hastværk. På den anden side har vi også andre steder i det her forslag, der er præget af hastværk. Høringen er skåret ned fra de anbefalede 4 uger til 1 uge, og folkekirken har stort set ikke haft mulighed for at blive hørt, men får nu muligheden for at rydde op i alterbog og andre steder. Erkender ordføreren ikke, at det her er sket for hurtigt?

Kl. 10:42

Formanden (Søren Gade):

Ordføreren.

Kl. 10:42

Jens Joel (S):

Jeg mener ikke, at forslaget bliver behandlet for hurtigt. Det er rigtigt, at vi har haft en forkortet høringsproces, bl.a. for at nå at have klarhed, vished omkring det her forslag, inden de overenskomstforhandlinger, som vi ikke er med i, men som er vanskelige, går ind i den afsluttende fase. Det er årsagen til det. Men vi har jo en helt almindelig – i øvrigt en god, lang debat i dag, forudser jeg – folketingsbehandling om det her forslag, og selvfølgelig skal vi have det.

Kl. 10:42

Formanden (Søren Gade):

Fru Helle Bonnesen.

Kl. 10:42

Helle Bonnesen (KF):

Hvordan synes ordføreren det er gået med at få det forhandlet igennem inden forhandlingerne med overenskomstparterne? Og synes regeringen, at man har evnet at adskille de to ting?

Kl. 10:43

Formanden (Søren Gade):

Ordføreren.

Kl. 10:43

Jens Joel (S):

Vi har slet ikke noget at gøre med den overenskomstforhandling, som er gået i gang. Altså, vi er ikke part i den.

Kl. 10:43

Formanden (Søren Gade):

Fru Lisbeth Bech-Nielsen.

Kl. 10:43

Lisbeth Bech-Nielsen (SF):

Regeringen anført af Socialdemokratiet tromler med det her forslag fagbevægelsen, folkekirken, Folketinget og hele befolkningen. Som flere herinde har sagt, var det ikke noget, nogen havde mulighed for at tage stilling til ved det valg, der lige har været. Argumentet var først, at det skulle betale for øgede forsvarsudgifter, og nu hører vi, at det er til velfærd. Det lyder virkelig, som om man som regering famler efter halmstrå for at prøve at argumentere for det her forslag. Men hvordan det at afskaffe store bededag skal skaffe flere pædagoger og sygeplejersker, står hen i det uvisse.

Er ordføreren ikke enig i, at politik altid er om prioriteringer, og at pengene ender i den samme kasse, og at man derfor kunne have prioriteret anderledes, f.eks. have ladet være med at bruge 7 mia. kr. på skattelettelser, hvoraf de fleste går til skæve skattelettelser?

Kl. 10:44

Formanden (Søren Gade):

Ordføreren.

Kl. 10:44

Jens Joel (S):

Politik er prioriteringer – det er rigtigt. Derfor er det også klart, at det skal ske, når vi står med den udsigt for vores velfærdssamfund, som vi gør, og vi faktisk mener, der er behov for både at sikre flere midler, flere penge, og flere mennesker til at udføre opgaverne, altså flere til at tage sig af den omsorg. Så spørger fru Lisbeth Bech-Nielsen, hvordan det her skal kunne give flere hænder. Altså, det gør det jo. I og med at vi faktisk øger vores arbejdstid, kommer der til at være flere, om man så må sige, til rådighed for arbejdsmarkedet, altså flere arbejdstimer. Og det er jo en ret konkret måde, hvorpå vi kan sikre, at vi faktisk kan løfte de opgaver, vi skal.

Ja, vi skal også gøre noget andet: gøre deltid til fuldtid, få flere ind på arbejdsmarkedet, bl.a. de 45.000 unge, men der er rigtig, rigtig mange andre grupper, som vi også ønsker at gøre til en del af arbejdsfællesskabet for at løfte den fælles opgave. Men dem, der er på arbejdsmarkedet, kan også være med til at løfte opgaven. Og det var det, jeg sagde i min ordførertale: Vi er i virkeligheden nødt til at gøre det hele, hvis vi vil betale for den samlede opgave, vi står med, og det er både frihed, fred og sikkerhed, men det er jo også klimakampen og vores velfærdssamfund.

Kl. 10:45

Formanden (Søren Gade):

Fru Lisbeth Bech-Nielsen.

Kl. 10:45

Lisbeth Bech-Nielsen (SF):

Nu siger ordføreren, at det her forslag skal skaffe flere hænder og flere penge, men hvordan har ordføreren det med, at der ikke er nogen økonomer, inklusive nuværende vismænd og tidligere vismænd, som overhovedet har fidus til det her regnestykke? De eneste, der tror på, at det her har en varig effekt for arbejdsudbuddet, og at det er det, der skal skaffe hænder og penge, er regeringen selv. Den ene topøkonom efter den anden siger, at det her simpelt hen ikke kommer til at holde stik, inklusive nuværende og tidligere vismænd.

Kl. 10:46

Formanden (Søren Gade):

Ordføreren.

Kl. 10:46

Jens Joel (S):

Den tidligere vismand har også sagt om det her forslag, at det var en af de mere konkrete måder, man faktisk kunne sikre, at der kom flere arbejdstimer på arbejdsmarkedet, på. Nationalbanken siger det også i dag og bakker op om den beregning, der ligger. Så ja, der er masser af diskussioner om det, men vi gør jo præcis ligesom alle andre regeringer før os: Vi baserer os på de modeller, vi har, som er de bedst tilgængelige. Og der vil altid være økonomiske diskussioner, men når både Nationalbanken, Finansministeriet og i øvrigt en tidligere overvismand og alle mulige andre siger, at det her selvfølgelig er et konkret bidrag til at løse nogle af de opgaver, så er det det, vi tager udgangspunkt i.

Kl. 10:46

Formanden (Søren Gade):

Hr. Hans Kristian Skibby.

Kl. 10:46

Hans Kristian Skibby (DD):

I forhold til det sidste kan man jo så undre sig, for hvis man så sent som i dag læser Ekstra Bladet, kan man se, at nogle af de tal, som regeringen har brugt på grammofonpladen, siden det her forslag kom frem, trækker man nu tilbage, fordi det er baseret på nogle 12 år gamle tal og man faktisk ikke mener, at de er tidssvarende i forhold til den økonomiske beregning, som Finansministeriet har lavet. Det synes jeg måske godt ordføreren kunne reflektere over. Og så vil jeg gerne spørge ordføreren om noget. Ordføreren sagde tidligere i sin tale, at regeringen ikke tromler. Men i Danmarksdemokraterne har vi altså en klar oplevelse af, at det lige nøjagtig er, hvad regeringen gør. Man tromler noget ned over vores arbejdsmarked og ned over vores topartsmodel, i forhold til at arbejdsgivere og arbejdstagere selv ordner de her ting på deres overenskomster osv. Hvordan har ordføreren det egentlig med at være medlem af et arbejderparti, som ikke længere er et arbejderparti?

Kl. 10:47

Formanden (Søren Gade):

Ordføreren.

Kl. 10:47

Jens Joel (S):

Socialdemokratiet har altid været og vil altid vedblive at være et arbejderparti. I virkeligheden er det jo også lidt bizart, for vi startede også den her diskussion med at sige, at vi jo faktisk har bygget velfærdssamfundet på at være effektive, på at være veluddannede og på at arbejde og skabe en fælles værdi og så i øvrigt aftale at fordele den, så vi alle sammen har noget, og så dem, som har mest brug for omsorgen og fællesskabet, får den omsorg og det fællesskab, de har brug for. Så det er der ikke noget nyt i. Men jeg har nu hørt flere sige, at man tromler, og jeg forstår ikke konceptet med, at et flertal i Folketinget ikke længere må træffe beslutninger. Vi har truffet et hav af beslutninger med et flertal i det her Folketing, og det er jo fuldstændig normal praksis. Vil vi gerne vil have flere med? Ja, det vil vi da. Og vi vil også gerne diskutere med partierne, og vi vil gerne høre mere. Der er også andre partier, der har foreslået at fjerne en helligdag og gøre det til en arbejdsdag i stedet for. Der er masser af diskussioner om det, og vi vil gerne diskutere med andre partier. Men at et flertal i Folketinget træffer beslutninger, er simpelt hen ikke rigtig nyt.

Kl. 10:49

Formanden (Søren Gade):

Hr. Hans Kristian Skibby.

Kl. 10:49

Hans Kristian Skibby (DD):

Man behøver jo ikke gå længere tilbage i tid end til Berlingskes artikler den 20. januar for at se den nuværende justitsminister, som jo er partikollega til hr. Jens Joel, klart sige, at afskaffelsen af store bededag bryder med den danske arbejdsmarkedsmodel – den bryder med den danske arbejdsmarkedsmodel. Nu står ordføreren så alligevel her i Folketinget ved højlys dag og påstår, at Socialdemokraterne stadig væk er et arbejderparti. Jeg synes altså, at ordføreren må bruge den sidste del af sin taletid på at forsøge at overbevise bare en enkelt vælger om det.

Kl. 10:49

Formanden (Søren Gade):

Ordføreren.

Kl. 10:49

Jens Joel (S):

Selvfølgelig er det også at være et arbejderparti at sige, at det er bedre at løfte i flok end at sende regningen til enkelte grupper på arbejdsmarkedet. Det betragter jeg da også som en varetagelse af lønmodtagerinteresser. Det er da også at være et arbejderparti at sige, at nu hæver vi dagpengene, nu laver vi en permanent trepartsinstitution, og nu sikrer vi et højere fradrag på de faglige kontingenter, som er vigtige, fordi det er vigtigt, at folk organiserer sig. Så nej, der er ikke nogen som helst modsætning.

Kl. 10:50

Formanden (Søren Gade):

Vi går videre til den næste korte bemærkning. Fru Jette Gottlieb.

Kl. 10:50

Jette Gottlieb (EL):

Kan man ikke sige, at det nærmest er definitionen på spin, når ordføreren bruger sin ordførertale til at sige, at det her alene handler om at løfte vores velfærdssamfund, samtidig med at det lige fra starten hele tiden har handlet om, at det drejede sig om at finansiere forsvarsudgifter?

Kl. 10:51

Formanden (Søren Gade):

Ordføreren.

Kl. 10:51

Jens Joel (S):

Altså, fru Jette Gottlieb kan godt få talen bagefter. Hele side 1 handler om forsvarsudgifterne. Det, som jeg i al beskedenhed prøvede at sige, er, at det jo er et samlet billede. Ja, vi har brug for at investere hurtigere, større og bedre i vores forsvar. Det kræver flere penge og skal gå hurtigere, end vi havde regnet med. Det er jo selvfølgelig på den måde nytilkommet. Det er også rigtigt, at i forhold til nogle af de udfordringer, vi står med på klimaområdet, har vi skruet op for nogle af ambitionerne. Men der er også udfordringer for vores velfærdssamfund. Nogle af dem har nogle partier og økonomer og sådan noget talt om i et stykke tid, men når vi kigger på årene fremover, kan vi se, at udfordringerne bliver større. Så det handler jo ikke om spin; det handler om at sige, hvad det er for nogle opgaver, vi skal løse totalt set, og hvordan vi bedst kan gøre det. Og der er store bededag et vigtigt bidrag, men det er jo ikke det eneste, vi kommer til at gøre for at sikre, at vi kan løfte det fællesskab, vi har brug for.



Kl. 10:52

Formanden (Søren Gade):

Fru Jette Gottlieb.

Kl. 10:52

Jette Gottlieb (EL):

Men er ordføreren ikke enig i, at det, der ligger i at bede alle danskere arbejde en dag mere, er et ønske om, at der kommer penge ned i statskassen? Og er det ikke korrekt, at det, som de privatansatte arbejder en dag mere for, sådan set havner i virksomhederne? Der er ikke i det her forslag nogen som helst anvisning på, hvordan de penge så bliver overført fra virksomhederne til statskassen. Det har ikke været diskuteret.

Kl. 10:52

Formanden (Søren Gade):

Ordføreren.

Kl. 10:52

Jens Joel (S):

Der er jo mange mekanismer i det her, men jeg tror, at den mest sådan simple vil være, at går man på arbejde en ekstra dag og får ekstra løn for det, betaler man en skat, og det er det, der giver et større overskud på de statslige finanser. Det betyder også, som flere har været inde på, at der bliver flere hænder på arbejdsmarkedet og flere kompetente medarbejdere til at løfte nogle af de opgaver, vi står over for i de kommende år. Men jo, det giver et større overskud på statsfinanserne, fordi man jo betaler en skat af den løn, som man har fået for sit ekstra arbejde.

Kl. 10:53

Formanden (Søren Gade):

Hr. Jens Henrik Thulesen Dahl.

Kl. 10:53

Jens Henrik Thulesen Dahl (DD):

Jamen det er, fordi jeg har brug for en forklaring. Jeg har brug for en forklaring på, hvorfor man nu tager det her og siger, at man ikke følger den danske model – det har regeringen erkendt man ikke gør – men at man vil skabe et ekstra arbejdsudbud ved det her. Hvis man så kigger på historien bare de sidste 20 år, er den gennemsnitlige arbejdstid faldet med 100 timer. Og når jeg lytter til dem, der for tiden er til lønforhandlinger, får jeg at vide, at de får en lønstigning, og så får de typisk en eller to ekstra fridage om året. Om lidt er der overenskomstforhandlinger, og jeg kan da godt forestille mig, at der vil være visse medarbejdergrupper, der synes, at de også godt vil have en ekstra fridag. Så hvordan går regnestykket op? En ting er, at man helt afgrænset kan regne på, hvad det betyder, hvis alle arbejder en dag mere; men tror regeringen reelt på, at det her fører til, at nogle arbejder mere, eller tror regeringen, at det her ender med, at vi samlet set stadig væk arbejder mindre?

Kl. 10:54

Formanden (Søren Gade):

Ordføreren.

Kl. 10:54

Jens Joel (S):

Helt isoleret set vil det her jo føre til, at vi øger arbejdstiden, og at vi derfor arbejder mere, men jeg tror, at hr. Jens Henrik Thulesen Dahl har ret i, at der er en trend over årene, som er gået mod mindre arbejdstid. Der siger vi så, at vi i den her situation har vi brug for, om man så må sige, at levere et ekstra bidrag, jo bl.a. i lyset af den udvikling, der har været, som vi jo i øvrigt ikke har indflydelse på.

Kl. 10:54

Formanden (Søren Gade):

Hr. Jens Henrik Thulesen Dahl.

Kl. 10:54

Jens Henrik Thulesen Dahl (DD):

Nu siger ordføreren, at man ikke har indflydelse. Men man kan sige, at man jo tiltager sig en voldsom indflydelse ved at gå ud over parterne og sige, at nu vedtager vi det her. Kunne man måske ikke have fået et bedre resultat ved at gå til parterne og sige: Nu er der overenskomstforhandlinger og vi har brug for, at der arbejdes mere; vi har ikke brug for, at der bliver givet flere fridage. Og så kunne man tage den diskussion i den sammenhæng. Mon ikke det i sidste ende havde givet et bedre resultat?

Kl. 10:55

Formanden (Søren Gade):

Ordføreren.

Kl. 10:55

Jens Joel (S):

Altså, vi har jo som regering taget ansvar for den samlede økonomiske politik, herunder også ved at sige, at vi alle sammen skal arbejde en dag mere og løfte i flok. Det står vi gerne på mål for. Hvad der så i øvrigt aftales på arbejdsmarkedet mellem parterne, er jo ikke noget, vi bestemmer eller kontrollerer.

Kl. 10:55

Formanden (Søren Gade):

Hr. Nick Zimmermann.

Kl. 10:55

Nick Zimmermann (DF):

Det her har jo på alle måder været et rystende forløb. Vi beskæftigelsesordførere startede med at få en mail til orientering og en invitation til at komme over i ministeriet og få at vide, hvordan man vil afskaffe store bededag. Vi skal så svare inden kl. 22 – mailen kommer i øvrigt kl. 18. De af os, der så møder op, får at vide, at store bededag bliver afskaffet. Der bliver ikke lagt op til forhandling, der bliver ikke lagt op til at prøve at se, om man kan nå hinanden. Vi starter med at få at vide, at det er på grund af forsvarsudgifter; senere får det så noget at gøre med klima, med sundhed, med psykiatri. Man kan vist rolig sige, at der ikke helt har været styr på det fra start af.

En ting har der dog været styr på, og det er den historiske splittelse, som regeringen har lavet med sine gamle kammersjukker i fagbevægelsen, for der er jo ikke nogen tvivl om, at regeringen helt grotesk er i gang med fuldstændig at underkende den danske model. Socialdemokraterne risikerer og er altså i gang med at kaste Danmark ud i en storkonflikt.

Så synes jeg, at det er næsten på grænsen til det pinlige, når ordføreren står her og siger, at det altså gør indtryk med de underskriftindsamlinger, der har været, men at det i øvrigt ikke ændrer noget. Derfor vil jeg gerne prøve at spørge ordføreren: Når nu regeringen ikke støtter en folkeafstemning, når nu man ikke har fortalt det her inden et valg, hvorfor så ikke vente med det til efter næste valg – ville det ikke være det mest rimelige over for alle involverede parter?

Kl. 10:57

Formanden (Søren Gade):

Ordføreren.

Kl. 10:57

Jens Joel (S):

Vi står over for ret store udfordringer som samfund og fællesskab de kommende år, og vi mener faktisk, at man altid, når man tager regeringsansvar i det her land, er forpligtet til at håndtere, løse, vurdere og handle på de problemer, man ser. Det er det, regeringen gør. Og ja, der vil da også ganske givet, næste gang vi går til valg, være en diskussion om, om det var den rigtige prioritering, om det var den rigtige balance, om man gjorde det på den rigtige måde. Ja, vi står ved, at det er klogt at løfte i fællesskab i en situation, hvor vi har brug for at sikre mere velstand, flere penge i kassen til forsvar og sikkerhed og i øvrigt til de andre opgaver, vi har, for hvis ikke vi får pengene til forsvaret, så skal de jo tages et andet sted fra, og det er vi ikke villige til. Derfor står vi selvfølgelig på mål for den samlede prioritering, og det vil danskerne jo også blive bedt om at tage stilling til, når der er folketingsvalg.

Kl. 10:58

Formanden (Søren Gade):

Hr. Nick Zimmermann.

Kl. 10:58

Nick Zimmermann (DF):

Regeringens egne tal viser jo helt sort på hvidt, at det her vil betyde 2.700 færre ansatte i det offentlige. Vil ordføreren her fuldstændig garantere danskerne, at det her ikke vil koste en eneste sosu-assistent, en eneste sygeplejerske, en eneste læge eller en eneste af de såkaldte varme hænder ude i det offentlige jobbet? Eller hvem er det, der kan se frem til at få en fyreseddel på baggrund af det her forslag?

Kl. 10:58

Formanden (Søren Gade):

Ordføreren.

Kl. 10:58

Jens Joel (S):

I den forbindelse tror jeg, at man skal lytte til nogle af vores borgmestre. KL-formanden, som er Venstres Martin Damm, og nogle af de andre borgmestre har jo været ude sige, at de faktisk tværtimod har problemer med at få besat deres stillinger. De har faktisk problemer med at sikre, at der er ansøgere til deres opslag, og i den forbindelse mener de ikke, at der er nogen grund til at fyre nogen. Tværtimod vil de sikre, at man bedre kan få løst de opgaver, som kommunerne har brug for at få løst derude.

Kl. 10:59

Formanden (Søren Gade):

Den sidste korte bemærkning til ordføreren bliver fra hr. Lars Boje Mathiesen.

Kl. 10:59

Lars Boje Mathiesen (NB):

Tak. Ordføreren står og siger, at det handler om, at det er nødvendigt at yde et ekstra bidrag, og at politik handler om prioriteringer. Det er jeg meget enig i, og derfor undrede jeg mig over, når man nu skal finde 0,2 eller 0,3 pct. på statsbudgettet, at det er det eneste sted, man kan finde det. Så mit spørgsmål til ordføreren er: Har man overvejet, om man kunne finde midlerne andre steder i det offentlige budget? Hvor har regeringen stået for? Hvor sparer regeringen henne for at finde pengene til det her? Kunne man gøre det på ulandsbistand? Kunne man gøre det på jobcentrene? Kunne man gøre det på den stigning, der har været, på 15.000 djøf'ere siden 2011 i staten? Kunne man gøre det ved at privatisere Danmarks Radio? Der er en lang række steder, hvor man kunne finde finansiering til det her. Så hvorfor er det, man vælger lige præcis det her? For politik handler om prioriteringer. Hvorfor er det, man prioriterer at tage en fridag fra folk i stedet for at finde pengene inde i statsbudgettet?

Kl. 11:00

Formanden (Søren Gade):

Ordføreren.

Kl. 11:00

Jens Joel (S):

Det er sjovt, at hr. Lars Boje Mathiesen nu siger: Hvorfor sparer man dem eksempelvis ikke på jobcentrene? Altså, det gør man jo også ifølge regeringsgrundlaget. Der er lagt op til en besparelse på 3 mia. kr. på vores beskæftigelsesindsats. Ja, der skal stadig væk være en beskæftigelsesindsats, men vi mener, den kan gøres bedre og billigere. Det er en længere proces, så det får vi nok ikke konkluderet på i dag, men jo, der skal også hentes penge der. Og vi laver prioriteringer på tværs.

Men det er jo ikke nye penge, om man så må sige; det er jo ikke noget, der gør os rigere, at vi flytter rundt på tingene. Og det, vi siger, er, at vi faktisk også – ud over at vi har brug for at prioritere imellem de forskellige områder – har brug for samlet set at blive rigere, hvis vi skal sikre, at vi både kan investere i forsvar og sikkerhed, bedre psykiatri, ældrepleje, klimakampen og alle de andre ting.

Kl. 11:01

Formanden (Søren Gade):

Hr. Lars Boje Mathiesen.

Kl. 11:01

Lars Boje Mathiesen (NB):

Der er en lang række værktøjer, man kan tage fat i, hvis man vil øge, kan man sige, den strukturelle beskæftigelse og arbejdsudbuddet – en lang række værktøjer. Der er efterlønnen, antallet af offentligt ansatte, du kan sænke skatten, du kan fjerne registreringsafgiften på biler – en lang række ting, som giver et arbejdsudbud, og som også vil gavne danskerne. Politik handler om prioriteringer. Derfor undrer det mig, hvorfor man, når man skal finde 0,2-0,3 pct. i statsbudgettet, er så uopfindsom. Er den eneste måde, man kan finde de penge på, at sige til danskerne: Vi, der sidder herinde, skal blive ved med at fråse løs med pengene, men det er jer, der kommer til at arbejde mere? Hvorfor tager man ikke de 3 mia. kr. i 2030 f.eks. fra ulandsbistanden eller cutter ned f.eks. fra 15.000 til 10.000 djøf'ere i staten?

Kl. 11:02

Formanden (Søren Gade):

Ordføreren.

Kl. 11:02

Jens Joel (S):

Jeg kan faktisk godt forstå argumentet fra en højblå borgerlig, eller hvad sådan noget hedder, hr. Lars Boje Mathiesen, som jo i hvert fald er kendt for at være meget borgerlig også i sin økonomiske politik. Jeg kan egentlig godt forstå, at man slår sig på, at vi nu beder danskerne om at arbejde en dag mere for at kunne sikre velfærden og forsvarsinvesteringerne. For hr. Lars Boje Mathiesen vil traditionelt set ikke være tilhænger af, at man styrker den offentlige velfærd. Hr. Lars Boje Mathiesen vil tværtimod være tilhænger af, at man skærer ned der, eller at man lader stå til, sådan at tilbuddet ikke bliver godt nok. Det er jo derfor, vi siger: For os er det fuldstændig afgørende, at velfærdssamfundet bliver ved med at kunne levere. Det er en af grundene til, at vi er nødt til at investere nogle flere penge i det og sikre, at der faktisk også er mennesker til at varetage de opgaver, der er.

Kl. 11:03

Formanden (Søren Gade):

Med det siger vi tak til den socialdemokratiske ordfører, hr. Jens Joel. Vi byder velkommen til Venstres ordfører, hr. Christoffer Aagaard Melson.

Kl. 11:03

(Ordfører)

Christoffer Aagaard Melson (V):

Tak for det. Danmark står over for en række udfordringer de kommende år, som kommer til at kræve svære politiske beslutninger, hvis de skal tackles på en god måde. Hvis vi i en fremtid, hvor der bliver flere børn og flere ældre, f.eks. skal kunne løse de store problemer i vores sundhedsvæsen og kunne investere massivt i den grønne omstilling, så kræver det reformer. Ellers kommer vi til at mangle de nødvendige hænder både i den offentlige sektor og i den private sektor, der skaber de skatteindtægter, der danner grundlaget for, at vi kan adressere udfordringerne.

En afgørende grund til, at behovet for reformer, der kan styrke dansk økonomi, er blevet meget større, er helt åbenlyst Putins brutale angreb på Ukraine den 24. februar sidste år. Angrebet fik nemlig et bredt flertal i Folketinget til at tage den helt nødvendige beslutning at øge udgifterne til forsvaret markant, så de er hele 20 mia. kr. større i 2030 end ellers forudsat.

Siden foråret er situationen desværre ikke blevet bedre. Ukraine er stadig under angreb, og truslen fra Rusland er ikke blevet mindre. Derfor vil regeringen sætte turbo på opbygningen af dansk forsvar og fremrykke investeringen, så vi bruger 2 pct. af bnp allerede i 2030. Det koster yderligere 4,5 mia. kr. Populært sagt blev de øgede forsvarsudgifter, der blev aftalt i foråret sidste år, finansieret ved at tage af opsparingen. Dengang var den løsning, der kunne opnå et bredt flertal, nemlig at øge det strukturelle underskud med 0,5 pct. Dermed blev mulighederne for at møde fremtidens udfordringer på andre områder selvfølgelig også forringet, da store dele af det råderum, der ellers kunne være brugt, forsvandt.

Det kan ikke blive ved med at gå, hvis vi også skal have råd til og hænder til at løse de andre vigtige udfordringer, vi står over for. Det er derfor, vi har foreslået at finansiere fremrykningen af forsvarsudgifterne og øge arbejdsudbuddet ved at fjerne store bededag. Vi lægger heller ikke skjul på, at yderligere investeringer i de mange ting, som vi i høj grad på tværs af Folketinget er enige om er nødvendige i fremtiden, også skal finansieres igennem ansvarlige reformer, der kan øge vores velstand og sikre de nødvendige hænder til at løfte fremtidens udfordringer. Det bliver ikke let – det kan vi allerede nu konstatere efter dagens debat – men det er nødvendigt, og det er ansvarligt.

Grunden til, at vi mener, at det er en rigtig løsning at fjerne en helligdag, selv om det er svært, er, at det ifølge Finansministeriet giver et ekstra provenu på hele 3 mia. kr. årligt, og at det giver et øget arbejdsudbud på hele 8.500 personer. Derudover vil det give langt de fleste lidt flere penge mellem hænderne i en tid, hvor rigtig mange har svært ved at få enderne til at mødes, og løfte bnp med ca. 9 mia. kr. Effekterne er så store, fordi det er en meget stor del af danskerne, der bliver bedt om at bidrage med en ekstra arbejdsdag, og det er selvfølgelig ikke sjovt, og det er ikke let og bede om, men vi mener, at det er rigtigt.

Jeg ser frem til debatten og takker for ordet.

Kl. 11:06

Formanden (Søren Gade):

Der er en lang række korte bemærkninger, og indtil videre har der indskrevet sig 13. Den første, der får ordet for en kort bemærkning, er hr. Karsten Hønge.

Kl. 11:06

Karsten Hønge (SF):

Jeg kan så forstå, at Venstres ordfører fortsætter den der stil med at sige, at man beder danskerne om noget. Må jeg slå fast: Man beder ikke om noget som helst; man kommanderer befolkningen til noget.

Jeg kunne godt tænke mig at spørge ind til det her med finansiering af forsvarsudgifter. SF er jo med i det nationale kompromis, hvor vi også tilslutter os målet om at hæve forsvarsudgifterne med i omegnen af 20 mia. kr. om året. Der har vi fundet en fælles finansiering blandt de partier, der stod bag, og det var under indtryk af krigen i Ukraine. Hvad er det, der gør, at med det her langt mindre beløb på 3,5 mia. kr. har man brug for, at det nærmest skal være nummererede pengesedler, der skal finansiere det, hvorimod de 20 mia. kr. kunne vi godt finde ud af i fællesskab? Hvad er det, der er forskellen der? Det er det ene spørgsmål.

Det andet spørgsmål er: Det er kun 10 måneder siden, vi indgik det store nationale kompromis. Hvad er det, der har forandret sig på så kort tid, siden man har brug for en fremrykning?

Kl. 11:07

Formanden (Søren Gade):

Ordføreren.

Kl. 11:07

Christoffer Aagaard Melson (V):

Forskellen er jo, at da vi indgik det nationale kompromis, var der stadig relativt mange penge i kassen på grund af en tidligere regerings ansvarlige beslutninger. Men i og med at man besluttede at finansiere det nationale kompromis uden at lave nye reformer eller skaffe ny finansiering, stillede man os også i en meget mere sårbar position i forhold til at kunne finansiere fremtidige udfordringer, f.eks. klimakrisen eller sundhedsvæsenet, der har det rigtig, rigtig svært, og der kommer jo bare et tidspunkt, hvor man ikke kan blive ved med det.

Hvis man vil bruge flere penge og man synes, det er nødvendigt, som vi gør, f.eks. ved at vi gerne vil fremrykke forsvarsinvesteringerne, bliver vi nødt til at finansiere det. Et meget konkret eksempel er jo, at Ukraine bliver ved med have store, store problemer med Rusland og vi donerer våbensystem efter våbensystem, som jo også skal finansieres. På et tidspunkt bliver man nødt til at sige, at hvis vi stadig væk gerne vil det hele og vi gerne vil løse de problemer, vi står over for, så bliver vi nødt til også at finansiere det og finde ny finansiering. Og man kan ikke blive ved med at finansiere tingene på den måde, som hr. Karsten Hønge tilsyneladende gerne vil: at man bare bliver ved med at bruge, uden at man også tager nogle beslutninger, der gør, at man kan skaffe finansieringen, og det er det, der er forskellen.

Kl. 11:08

Formanden (Søren Gade):

Hr. Karsten Hønge.

Kl. 11:08

Karsten Hønge (SF):

Jeg hører hr. Christoffer Aagaard Melson bekræfte, at der ikke er sket nogen som helst forandringer i forhold til for 10 måneder siden, hvor vi lavede det nationale kompromis under indtryk af krigen i Ukraine. Der er ingenting, der begrunder, at vi i fællesskab i den kreds ikke skulle kunne finansiere også en eventuel fremrykning, i stedet for at man på den her måde går uden om den forligskreds og vil kommandere danskerne til at arbejde mere.

Jeg har lige et sidste spørgsmål. Det er jo sådan, at Venstres tidligere formand Anders Fogh Rasmussen foreslår, at man udskyder vedtagelsen af det her til efter næste valg. Jeg har hørt ham sige noget i retning af, at regeringen skal passe på i sin magtudøvelse, og så tænker jeg jo straks: Hvis der er nogen, der ved noget om det, så er det da i hvert fald Anders Fogh Rasmussen. Men var det så ikke en god idé, når han er kommet til den erkendelse, at vi nok bliver nødt til at udskyde det, at også Venstre gik ind for det?

Kl. 11:09

Formanden (Søren Gade):

Ordføreren.

Kl. 11:09

Christoffer Aagaard Melson (V):

Det, som regeringen har insisteret på i forbindelse med forsvarsforliget, er, at vi skal finansiere yderligere udgifter til forsvaret i stedet for at blive ved med at tage af kassen, hvis man kan sige det. Det mener vi er ansvarligt, og derfor er vi også glade for, at der efter lang tids tilløb kom nogle forslag fra oppositionen, i forhold til at man også anerkendte, at det var nødvendigt at finde noget finansiering fremadrettet, og det er jo nogle forslag, man kigger på.

I forhold til meldingen om, om man skal udskyde det til efter et valg, er vores holdning, at vi står over for, at der skal laves et nyt forsvarsforlig i år. Det gamle udløber simpelt hen. Vi står også i en situation, hvor vi hurtigt skal have opbygget vores forsvar, og derfor kan vi ikke blive ved med at skyde det. Der synes vi, at vi skylder vores forsvar, at det forsvarsforlig også bliver baseret på solid finansiering, og det er derfor, vi har foreslået, at vi får fundet noget solid finansiering allerede nu. Det synes vi vi skylder vores soldater, så det ikke er fugle på taget, vi baserer det nye forsvarsforlig på.

Kl. 11:10

Formanden (Søren Gade):

Fru Susie Jessen.

Kl. 11:10

Susie Jessen (DD):

Tak, og tak for talen. Nu nævnte hr. Karsten Hønge lige gode gamle Anders Fogh Rasmussen, og ham har jeg jo også et ømt punkt for, og det er jo ikke sikkert, at hr. Karsten Hønge har det. Men han har jo tit talt om ordentlighed, og at Venstre ved du, hvor du har, og kontraktpolitik, altså, at det, som vi siger før et valg, skal vi simpelt hen også holde efter et valg, og han har i forbindelse med den her sag været ude at sige, og jeg citerer:

Det må træde i kraft efter et kommende valg, så vælgerne har chancen for at tage stilling til det. Man skal gennemføre det, man sagde før valget, så vælgerne har tillid til, at politikerne gør det, de siger.

Det må jo egentlig gøre et indtryk på ordføreren, at et så stort koryfæ i Venstre nu går ud og siger, at det kan være, man skal vente til efter et valg, sådan at vælgerne også har en mulighed for at have noget at sige her. Så mit spørgsmål lyder jo også: Hvordan stiller ordføreren sig til det ændringsforslag, som vi stiller i dag, om, at det her skal være efter et valg?

Kl. 11:11

Formanden (Søren Gade):

Ordføreren.

Kl. 11:11

Christoffer Aagaard Melson (V):

Jeg vil gerne slå fast, at jeg også har stor respekt for Anders Fogh Rasmussen, og alle input gør jo indtryk. Men vores holdning er stadig væk, at vi skylder vores forsvar, at vi har den her finansiering på plads, i forbindelse med at vi laver et forsvarsforlig, så vi ved, hvad vi har at stå på.

Der må jeg jo også sige, at jeg synes, vi var meget åbne om før valget, at det kunne komme til at kræve hårde og svære reformer i den kommende periode, hvis vi skulle finansiere alt det, vi gerne vil, og vi skulle klare de store udfordringer, vi har, med mangel på arbejdskraft, som vi ved bliver større i fremtiden. Derfor synes jeg, at vi har været åbne om, at der skulle være svære beslutninger. Vi har også lagt op til, at der skulle laves et reformudvalg, der skulle komme med nogle forslag, og derfor kan jeg godt stå på mål for, at vi også har lavet det her kompromis. Selv om det ikke var noget, vi eksplicit nævnte i valgkampen, så synes jeg, vi har forberedt vælgerne på, at der kunne komme til at blive truffet svære beslutninger. Jeg synes så heller ikke, at det er voldsommere, i forhold til at det handler om, at det er en ekstra arbejdsdag, vi beder danskerne om om året, at det når til et niveau, hvor man skal sige, at det kræver en folkeafstemning, eller at det er nødvendigt, at man udskyder en ikrafttrædelse til efter et valg.

Kl. 11:12

Formanden (Søren Gade):

Fru Susie Jessen.

Kl. 11:12

Susie Jessen (DD):

Tak. Det er jo netop ikke bare det her med at bede danskerne om at arbejde lidt mere – det ved ordføreren også godt – og det er derfor, der er så stor opstandelse omkring det fra fagforeningerne, altså at det blander sig i den danske model. 3F-formanden har været ude at sige, at det her kan ende i en storkonflikt, og der er jo rigtig, rigtig mange ting, som gør, at det her er et meget, meget upopulært forslag.

Altså, jeg kan forstå, at Anders Fogh Rasmussens ord ikke gør indtryk, så gør folket et indtryk? Gør det et indtryk, at det her kan ende i en storkonflikt? Gør det indtryk, at præsterne er i oprør, at folket generelt har meget, meget store problemer med det her?

Kl. 11:13

Formanden (Søren Gade):

Ordføreren.

Kl. 11:13

Christoffer Aagaard Melson (V):

Selvfølgelig gør det indtryk, når nogen er uenig. Men derfor er man jo også valgt til det her embede, for at gøre det, man synes er rigtigt, og det gør vi. Jeg skal ikke udtale mig om, om det øger eller mindsker risikoen for en storkonflikt. Jeg kan jo sige, at lige meget hvad man gør – hvis man havde taget nogle af de andre forslag, fjernet efterlønnen eller fjernet Arnepensionen, eller hvad alle os andre blå partier har foreslået – så vil det alt andet lige også være noget, som fagbevægelsen vil være imod.

Så jeg skal ikke gøre mig til dommer over, hvad der øger og hvad der ikke øger mulighederne for en storkonflikt. Det blander jeg mig uden om, og så koncentrerer vi os om at gøre det, vi synes er nødvendigt og rigtigt for at styrke dansk økonomi.

Kl. 11:13

Formanden (Søren Gade):

Fru Sólbjørg Jakobsen.

Kl. 11:13

Sólbjørg Jakobsen (LA):

Tak for ordet. Jeg hører ordføreren igen nævne, at det er svære beslutninger, der skal træffes, og det anerkender vi sådan set også. Vi anerkender jo, at der også er tale om svære beslutninger, når vi i Liberal Alliance gerne vil skære i folkepensionen og afskaffe Arnepensionen igen. Det er jo altid svært at træffe beslutninger, hvor der skal findes finansiering, men det overrasker ingen, hvor vi vil finde den. Selv hvis det var noget nyt, ville det være i tråd med vores ånd og vores værdier, og hvor vi normalt befinder os, og så overrasker det ingen. Det overrasker ikke, hvis ordføreren i Enhedslisten vil lave beskatning på overnormale profitter eller andet; det overrasker ikke nogen, man ved det, for de gik til valg på det.

Kan ordføreren ikke se det absurde i det? Økonomiministeren fortæller, at der kan ske mere, at der kan ske endnu mere, og det her er ikke nævnt én gang i valgkampen, ikke nogen steder, og selvfølgelig kommer der en reaktion på det.

Kl. 11:14

Formanden (Søren Gade):

Ordføreren.

Kl. 11:14

Christoffer Aagaard Melson (V):

Jeg er uenig med ordføreren i det med valgkampen. I vores 2030-plan, som vi fremlagde inden valget, sagde vi, at vi mente, det var nødvendigt med reformer, der kunne skaffe 40.000 ekstra hænder på arbejdsmarkedet. Det er omtrent det, der også ligger i regeringsgrundlaget. Så jeg synes ikke, det kan komme bag på nogen, at vi mener, det er nødvendigt med svære reformer.

Jeg tror heller ikke, det kan komme bag på ret mange, at når der er et flertal i Folketinget, der ikke er sammensat af f.eks. en ren blå blok, så er det ikke rene blå reformer, der kan gennemføres. Og hvis man vil stå på, at man kun vil gennemføre reformer, hvis de en til en svarer til det, man vil have gennemført – som hvis f.eks. Liberal Alliance vil skære i folkepensionen eller andre ting – og ellers ikke vil noget, så kommer der jo ikke til at ske noget. Det synes vi ikke er økonomisk ansvarligt, for vi synes, det er pinedød nødvendigt, at vi styrker vores økonomi og skaffer de der hænder.

Så man kan have forskellige holdninger som partier, men hensyn til om man vil sidde og vente på, at man kan få hundrede procent af sin egen politik igennem, eller om man vil indgå de svære kompromiser, der gør, at vi kan få løst nogle af Danmarks problemer.

Kl. 11:15

Formanden (Søren Gade):

Fru Sólbjørg Jakobsen.

Kl. 11:15

Sólbjørg Jakobsen (LA):

Jeg tror, at samtlige i salen, der ikke sidder i regeringen, ved, hvad jeg snakker om. Det er kun regeringen, der ikke hører, hvad jeg siger. Jeg siger ikke, det skal være en til en, i forhold til hvad Liberal Alliance mener; vi ville sagtens kunne lave nogle indrømmelser, ligesom jeg ved, at det ville de også gerne ovre på den anden side. Det er bare ikke en måde, som hverken Socialdemokratiet, Moderaterne eller Venstre har sagt de vil finde pengene på. Socialdemokratiet nævnte også su-reformer, ligesom Venstre gjorde det. Så derfor giver det god mening, at de finder nogle penge der; det giver da sagtens god mening. Det her er bare ikke nævnt nogen steder, og derfor er folk sure.

Kl. 11:16

Formanden (Søren Gade):

Ordføreren.

Kl. 11:16

Christoffer Aagaard Melson (V):

Ja, og det kan vi jo have en lang debat om. Når vi melder ud, at vi skal lave reformer, og at vi også er villige til at kigge på nye typer af reformer, og så finder et flertal for at lave en reform a la det her, kan man mene, at det er inden for rimelighedens grænser eller ej. Det mener vi det er i den situation, vi står i.

Så glæder det mig, og jeg tager det konstruktivt ned, at Liberal Alliance gerne vil spille ind med forslag. Jeg håber også, at der kommer nogle forslag, som har en realistisk mulighed for at samle et flertal i Folketinget, og det er jo det, vi ikke har set endnu i forbindelse med hele den her debat om, hvordan vi skal finansiere de øgede forsvarsudgifter.

Kl. 11:16

Formanden (Søren Gade):

Hr. Søren Pape Poulsen.

Kl. 11:16

Søren Pape Poulsen (KF):

Tak. Jeg er opvokset ude på landet i Midtjylland, sådan et sted, hvor alle måtte engagere sig i det lokale forsamlingshus, for ellers var der ikke en bestyrelse, hvor man måtte gøre noget for idrætsforeningen, hvor man måtte gøre noget for kirken og sad i menighedsråd, hvor man stod sammen, uanset om man nu var grundtvigianer eller missionsmand, hvor man mødtes, sang fra Højskolesangbogen, og hvor man var sammen om idrætsforeningen. Jeg behøver ikke at sige, at Venstre fyldte utrolig meget i sådan et samfund. Det gjorde de i hvert fald dengang. Det var det, nogle af os ville kalde Højskolevenstre, tror jeg. Så er mit spørgsmål: Fylder de værdier slet ingenting længere i Venstre, eller er det, vi engang kendte som Højskolevenstre, fuldstændig og aldeles udraderet? Jeg forstår simpelt hen ikke, at Venstre vil være med til at afskaffe store bededag med den respekt, vi ellers har for kirken, for vores historie, for vores værdier, og bare kører hen over vores folkekirke. Er det en del af Venstre, der ikke længere eksisterer?

Kl. 11:18

Formanden (Søren Gade):

Ordføreren.

Kl. 11:18

Christoffer Aagaard Melson (V):

Den del af Venstre eksisterer i den grad i levende live. Den del af Venstre og Venstre generelt har også altid været et parti, der har været villig til at tage ansvar og indgå kompromisser og også stå på mål for at være økonomisk ansvarlig og sørge for at finde løsninger i svære tider, også selv om det gjorde ondt og man skulle spænde livremmen ind eller yde noget ekstra. Derfor er det også en del af Venstres historie, at vi går ind og er med til at finde løsninger i svære situationer, og det har vi valgt at være med til at gøre her.

Problemstillingen handler jo lidt om de rene hænder. Hvis man i en situation, hvor Folketinget er sammensat, som det er, skal finde løsninger, kan man ikke komme igennem med nogen af de forslag, som Søren Pape Poulsen er kommet med, f.eks. at afskaffe efterlønnen eller afskaffe Arnepensionen, fordi der ikke er flertal for det i Folketinget. Og hvis man så stadig mener, at det er vigtigt at skaffe noget arbejdsudbud, som jeg tror Det Konservative Folkeparti stadig gør – I foreslog 50.000 i valgkampen – bliver man jo nødt til at gå ned ad nogle andre veje, og det her er vores bud på en af de veje.

Kl. 11:19

Formanden (Søren Gade):

Hr. Søren Pape Poulsen.

Kl. 11:19

Søren Pape Poulsen (KF):

Ja, gid det bud var kommet i valgkampen, så folk kunne have forholdt sig til det, når det nu er sådan. Det her handler jo ikke om at tage ansvar eller ej, det handler også om, hvor meget man går på kompromis. Vi skal jo alle sammen i politik gå på kompromis, det ved vi, det ved vi, men der må bare også være nogle værdier, som betyder mere end andet, tænker jeg. Det hele handler jo ikke kun om økonomi og arbejdsudbud! Det, et samfund står på, er vel også vores kultur, vores værdier, vores tradition og vores historie, og det er bare derfor, det undrer mig så meget, at Venstre kun kører den der med, at det handler om forsvaret, økonomi og arbejdsudbud. Ordføreren ved lige så godt som jeg, at der er masser af steder, vi kunne kigge ned i for at finde de her penge. Den beregning, der er lavet, holder ikke, og det vil jeg vædde, hvad det skal være, på, og man smider kirken og alle værdierne fuldstændig ud af vinduet. Det er det, der gør så ondt på mig i den her sag, nemlig at Venstre gør det.

Kl. 11:20

Formanden (Søren Gade):

Ordføreren.

Kl. 11:20

Christoffer Aagaard Melson (V):

Jamen jeg er uenig med ordføreren. Jeg føler, at det her er en løsning, vi kan stå på mål for. Også i respekt for kirken og den dialog, vi har haft med det kirkelige bagland og med biskopperne, er det den dag, som gør mindst ondt, selv om der selvfølgelig ikke er opbakning til det i forhold til at fjerne den som helligdag. Vi mener også at det at lave et nyt forsvarsforlig, uden man finder en finansiering, vil være et brud med den måde, vi normalt har ageret på, for vi har ikke noget samfund og alle de andre ting tilbage, hvis vi holder op med at finansiere det, når vi laver nye investeringer.

Kl. 11:20

Formanden (Søren Gade):

Fru Victoria Velasquez.

Kl. 11:20

Victoria Velasquez (EL):

Venstre gik til valg på mere frihed. Er det kun mere frihed for arbejdsgiverne? Gælder det slet ikke for lønmodtagerne?

Kl. 11:20

Formanden (Søren Gade):

Ordføreren.

Kl. 11:20

Christoffer Aagaard Melson (V):

Det er mere frihed for alle danskere. Og hvis du læser regeringsgrundlaget, ligger der rigtig, rigtig mange elementer, der øger friheden for den enkelte dansker.

Hvad angår helligdagen: At der skal holdes fri store bededag, er noget, der oprindelig er kongeligt bestemt, men jo er politisk bestemt. Og ved at vi siger, at I ikke længere skal holde fri på store bededag, kan man sige, at vi jo faktisk blander os lidt mindre i, hvordan arbejdsgivere og lønmodtagere kan organisere sig, fordi vi ikke længere siger, at på den her dag skal vi bestemme, hvordan I skal organisere jer. Så det der med, om det tager mere eller mindre frihed fra lønmodtagere og arbejdsgivere, synes jeg er en debat der er flere svar på.

Kl. 11:21

Formanden (Søren Gade):

Fru Victoria Velasquez.

Kl. 11:21

Victoria Velasquez (EL):

At man »blander sig mindre« – det er godt nok en arbejdsgivervinkel, må jeg sige. For i dag kan du jo som lønmodtager netop selv bestemme, hvad det er, du gerne vil bruge din dag på, og igennem overenskomsten er det sikret, at hvis du tager på arbejde, får du også et tillæg oveni. Men det, som Venstre vil gøre nu, er at give arbejdsgiveren frihed til at bestemme, hvad der skal ske med den dag, og diktere, hvad det er, lønmodtageren skal lave. Så det svar, der kommer fra ordføreren, giver ikke helt mening.

Så jeg giver lige ordføreren en chance en gang til. Venstre gik til valg på mere frihed. Men gælder det ikke for lønmodtagerne?

Kl. 11:22

Formanden (Søren Gade):

Ordføreren.

Kl. 11:22

Christoffer Aagaard Melson (V):

Altså, lønmodtagere og arbejdsgivere vil ligesom de fleste andre dage også i fremtiden kunne aftale, om man holder fri eller man arbejder på store bededag. Forskellen er, at fremadrettet siger vi ikke, at man skal lade være med at arbejde på store bededag, til meget store dele af og grupper på vores arbejdsmarked.

Kl. 11:22

Formanden (Søren Gade):

Vi går videre i rækken af korte bemærkninger. Jeg giver ordet til hr. Kim Edberg Andersen.

Kl. 11:22

Kim Edberg Andersen (NB):

Jeg må indrømme, at jeg synes, det virker en lille smule flot, når ordføreren for Venstre står og siger, er vi jo alle sammen vidste, hvad vi gik til valg på, når Venstre ret beset er i regering ved at bryde noget, de lovede i valgkampen. Men nok om det.

Ordføreren snakker om finansiering, og forslaget hedder jo forslag til lov om konsekvenser ved afskaffelsen af store bededag som helligdag. Jeg vil blot spørge ordføreren om følgende: Hvis der, som tilfældet er, er alternativ finansiering på plads og derfor ingen grund til at afskaffe store bededag, hvad vil konsekvensen så egentlig være ved, at vi lod danskerne beholde store bededag?

Kl. 11:23

Formanden (Søren Gade):

Ordføreren.

Kl. 11:23

Christoffer Aagaard Melson (V):

Vi har en bunden opgave, mener vi, i, at vi skal skaffe 45.000 ekstra hænder på arbejdsmarkedet – det har vi skrevet i vores regeringsgrundlag at vi mener er nødvendigt – for at løse nogle af de udfordringer, vi står over for i de kommende år. Jeg har set forskellige analyser, der viser, at der alene i forhold til faglærte kommer til at mangle 100.000 i 2030. Så vi står på en brændende platform, og derfor er store bededag-forslaget en rigtig, rigtig god måde at sørge for, at vi både får nogle flere hænder på arbejdsmarkedet, og at vi får skaffet noget finansiering, og vi får også øget vores bnp, så vi alle sammen i gennemsnit får en lille smule mere mellem hænderne.

Så derfor er det et forslag, som vi tror på er rigtigt, og derfor er det også noget, vi agter at gennemføre.

Kl. 11:24

Formanden (Søren Gade):

Hr. Kim Edberg Andersen.

Kl. 11:24

Kim Edberg Andersen (NB):

Jamen jeg tror ikke, der er nogen af os herinde, der er i tvivl om, at regeringen agter at gennemføre det her. Det var vist ret tydeligt, dengang vi fik at vide, at hvis ikke vi bare klappede hælene sammen og gjorde, som der blev sagt, så kunne vi ikke være med i forsvarsforliget. Det kan vi jo så heldigvis rulle lidt tilbage. Men det, Venstres ordfører dybest set står og siger til mig nu, er, at et parti, som tidligere er gået ind for rigtige reformer, hvor vi øger incitamenterne på arbejdsmarkedet og på den måde skaffer flere hænder og flere penge i lommen, faktisk er blevet til et parti, som går ind for lidt planøkonomi, hvor vi bestemmer, hvem der skal og må, og i stedet for at vi sparer på, hvor meget vi som politikere frådser med pengene, så beskatter vi bare danskerne endnu hårdere.

Kl. 11:24

Formanden (Søren Gade):

Ordføreren.

Kl. 11:24

Christoffer Aagaard Melson (V):

Jeg kan ikke helt genkende den der modsætning mellem den her reform og tidligere reformer. Vi er jo gået ind for en lang række forskellige reformer gennem tiden, f.eks. »Aftale om senere tilbagetrækningsalder«, altså folkepensionsalderen, som jeg også tror at Nye Borgerlige står bag. Det er jo også en reform, hvor man siger til folk, at man forventer, at de skal arbejde nogle flere år, og hvor man ikke decideret går ind og giver dem nogen øgede incitamenter i forhold til økonomi for at gå senere på folkepension. Det er nogle normer, som danskerne tager til sig, fordi de, som danskerne er flest, også er villige til at bidrage i situationer, hvor vi har brug for, at flere arbejder, for at få tingene til at hænge sammen.

Kl. 11:25

Formanden (Søren Gade):

Hr. Nick Zimmermann.

Kl. 11:25

Nick Zimmermann (DF):

Jeg vil godt prøve at spørge ind til nogle af alle de brancher, som jo virkelig kommer til at miste økonomi på det her. Jeg kan eksempelvis nævne hoteller, restaurationer og forsamlingshuse og alle mulige andre brancher, som jo virkelig kommer til at have et stort tab på, at I nu vil stjæle den her helligdag fra dem. Hvordan forholder Venstre sig til dem? Skal de have noget økonomisk kompensation?

Kl. 11:25

Formanden (Søren Gade):

Ordføreren.

Kl. 11:25

Christoffer Aagaard Melson (V):

Jeg skal ikke afvise, at der er enkelte hoteller eller andre, der har rigtig meget forretning på store bededag, og som isoleret set kommer til at miste noget omsætning på det her. Samlet set er det jo, som Finansministeriet, i dag også bakket op af Nationalbanken, siger: Så vil vores bnp blive øget. Det vil sige, at den gennemsnitlige dansker har flere penge mellem hænderne og dermed flere penge at bruge, også bredt i vores erhvervsliv. Så samlet set kommer det her til at betyde flere arbejdspladser og større omsætning. Så er der selvfølgelig nogle, som f.eks. har rigtig mange konfirmationer store bededag, som kan blive ramt af det her. Men jeg forestiller mig ikke, at vi skal gå ind og kigge på det så specifikt i forhold til dem.

Kl. 11:26

Første næstformand (Leif Lahn Jensen):

Tak. Så er det spørgeren.

Kl. 11:26

Nick Zimmermann (DF):

Inden valget kaldte Venstre jo den tidligere regering for magtfuldkommen. Ordførerens formand fortalte, at han ikke stolede på statsministeren. Nu kunne jeg godt tænke mig at prøve at spørge Venstre: Ser Venstre sig selv som et magtfuldkomment parti? Kan danskerne stole på Venstre, når nu ikke det her er blevet fortalt inden et valg? Her tænker jeg også på, at man først tromler Folketinget, de resterende ni partier, og fagbevægelsen, blander sig i den danske model og ikke fortæller noget om det inden et valg og i øvrigt ikke vil være med til at sætte det til en folkeafstemning.

Kl. 11:27

Første næstformand (Leif Lahn Jensen):

Ordføreren.

Kl. 11:27

Christoffer Aagaard Melson (V):

Igen synes jeg, vi har været meget åbne om, at vi mente, det var nødvendigt med også svære og store seriøse reformer for at øge arbejdsudbuddet i den her periode.

Så vil jeg sige i forhold til debatten om magtfuldkommenhed, at noget af debatten dengang jo handlede om, om man var åben nok i forhold til beslutningsgrundlag og den slags ting. Der kan jeg sige, at i den her sag er det beslutningsgrundlag, som jeg sidder med, en til en delt med Folketinget. At der så, når vi alle sammen har alle fakta på bordet, er en politisk uenighed, hvor et flertal vil noget andet end et mindretal, synes jeg ikke er magtfuldkommenhed.

Kl. 11:28

Første næstformand (Leif Lahn Jensen):

Næste spørger er hr. Kristian Bøgsted. Værsgo.

Kl. 11:28

Kristian Bøgsted (DD):

Tak. Jeg bliver jo faktisk lidt bekymret. Nu havde vi den forrige regering, der valgte en panikløsning, da de nedlagde hele minkerhvervet. Så tænker man, at nu får vi en bred regering; det må da blive bedre. Men ved det første tegn på en lille krise er det igen en panikløsning. Man kommer med forslag om at afskaffe store bededag, og det er jo tydeligt, at det forslag ikke er gennemregnet. Det vælter jo frem med den ene og den anden konsekvens og sag af det her, der bare modsiger, at man får det store provenu på det, som man har lagt ud med. Så vil ordføreren anerkende, at det her forslag ikke er gennemregnet? Og vil ordføreren anerkende, at man faktisk er inde at blande sig i den danske model med overenskomstforhandlingerne lige nu?

Kl. 11:28

Første næstformand (Leif Lahn Jensen):

Ordføreren.

Kl. 11:28

Christoffer Aagaard Melson (V):

Jeg vil ikke anerkende, at det ikke er gennemregnet. Det her er et forslag, der har cirkuleret rundt i forskellige kommissioner og i dansk politik i 10 år, mener jeg, og er blevet regnet på og har været en del af debatten og er blevet diskuteret frem og tilbage. Vi har både et Finansministerium og en Nationalbank, der er ude at sige, at de mener, at det er et solidt forslag, vi godt kan stå på. Så den udlægning af det kan jeg ikke anerkende.

Kl. 11:29

Første næstformand (Leif Lahn Jensen):

Spørgeren.

Kl. 11:29

Kristian Bøgsted (DD):

Jamen så må jeg jo antage, at ordføreren mener, at det er gennemregnet, at en, der før var på arbejde en helligdag, nu mister penge, ved at det ikke er en helligdag længere. Jeg må antage, at når det bliver nævnt, at man jo stadig væk kan holde sin konfirmation på det, der var store bededag og var en helligdag, så er det indregnet, at lige pludselig er de ikke på arbejde alligevel, og at de penge tabes.

Jeg må sige, at jeg synes, det er naivt af regeringen at sige, at man ikke blander sig i overenskomstforhandlingerne nu her, når man i den grad kommer ind til parterne med en bombe og siger: Det her kommer lige oveni, værsgo at finde ud af det.

Kl. 11:29

Første næstformand (Leif Lahn Jensen):

Ordføreren.

Kl. 11:29

Christoffer Aagaard Melson (V):

Jeg vil sige, at jeg synes, at den måde, vi gør det på – og det er jo også derfor, vi har lavet en kortere høringsperiode og vi sørger for, at der kommer en konklusion på det her, før overenskomstforhandlingerne går ind i den sidste fase – netop er at vise respekt for overenskomstforhandlingerne, så man ved, hvad det er for en bundlinje, man har at snakke ud fra mellem parterne. Derfor synes jeg netop, at vi lægger os i selen for at sørge for, at det her ikke bliver et ubekendt kort i overenskomstforhandlingerne, og det synes jeg er at vise respekt for parterne.

Kl. 11:30

Første næstformand (Leif Lahn Jensen):

Så er det fru Helle Bonnesen.

Kl. 11:30

Helle Bonnesen (KF):

Ordføreren taler om, at der er mange svære beslutninger, man skal tage, og det må også have været en rigtig, rigtig svær beslutning at foreslå, at vi skulle afskaffe store bededag. Den er så svær, at der ikke er ét af de tre regeringsbærende partier, der har valgt at tage det med i deres valgoplæg. Nu hørte vi også den forrige ordfører for Venstre sige, at det ikke er alle idéer, der er groet i deres baghave. Så nu kunne jeg godt tænke mig at høre Venstres ordfører, om det er en idé, der er groet i Venstres baghave. Og hvis nej, hvorfor har man så accepteret et forslag, der har så vidtrækkende konsekvenser og så tydeligt er så upopulært?

Kl. 11:31

Første næstformand (Leif Lahn Jensen):

Ordføreren.

Kl. 11:31

Christoffer Aagaard Melson (V):

Det er jo ikke, som det også har været nævnt her, et forslag, vi havde med i vores valgkatalog. Men jeg går ud fra – nu har jeg ikke været der – at når man sidder omkring et bord og er enige om, at vi har en fælles udfordring med, at vi skal skaffe noget finansiering og nogle flere hænder i det danske samfund, så sidder man jo og diskuterer, hvor det er, der er et felt, hvor man tror at ens forskellige røde linjer ikke krydser hinanden og man samtidig kan løse den opgave, der ligger foran os, og som i vores øjne er en »skal«-opgave. Der er det her en løsning, man har fundet frem til, som har været et kompromis, som alle tre partier kunne leve med. Og det er jo sådan, det tit er, i hvert fald hvis man er et parti, der søger indflydelse og gerne vil tage ansvar for, at vi får løst nogle af de store udfordringer, vi står over for, selv om det er svært. Så bliver man nødt til at mødes og finde ud af, hvordan vores fælles ambition kan lande i en reform. Og der har man fundet frem til det her forslag, som jeg, som jeg har redegjort for i min tale, synes har de rigtige balancer, også i forhold til alle tre regeringspartiers ideologiske ståsted.

Kl. 11:32

Første næstformand (Leif Lahn Jensen):

Spørgeren.

Kl. 11:32

Helle Bonnesen (KF):

Men det er også korrekt, at der skal findes finansiering, og den finansiering er så essentiel, at det jo ville være rigtig godt at kigge på det økonomiske råderum, inden man begynder at lave så voldsomme initiativer som det her. Nu er det jo sådan, at det økonomiske råderum normalt bliver opgjort i august og maj. Så man kunne jo enten lige have valgt at vente, til vi havde fået den næste opgørelse med. Eller man kunne have valgt at lave det helt klassiske kasseeftersyn, som er normal praksis, når en ny regering træder til. Men det havde regeringen jo valgt ikke at gøre. Jeg betragter Venstre som et meget økonomisk bevidst parti. Hvorfor har man valgt ikke at tage det kasseeftersyn?

Kl. 11:32

Første næstformand (Leif Lahn Jensen):

Ordføreren.

Kl. 11:32

Christoffer Aagaard Melson (V):

Jeg er rigtig glad for, at der siden 1980'erne, vil jeg sige, er ansvarlige regeringer i Danmark, der ikke bare har taget af råderummet og taget af kassen, hver gang man lavede nye initiativer, men at vi netop har taget på os at sørge for, at vi finansierer de nye tiltag, vi gerne vil gøre. Det er det, vi gør her, og det er det, skiftende regeringer faktisk har stået på i rigtig mange år. Og jeg synes, vi står os rigtig godt ved det. Jeg vil nødig være Grækenland eller andre lande, hvor man ikke har været villige til også at finansiere det, når man laver nye udgiftskrævende tiltag som f.eks. at styrke forsvaret markant. Derfor er jeg glad for, at vi er i en regering, der fortsætter den tradition og ikke bare tager af råderummet, selv om det selvfølgelig ville være let.

Kl. 11:33

Første næstformand (Leif Lahn Jensen):

Den næste spørger er hr. Pelle Dragsted.

Kl. 11:33

Pelle Dragsted (EL):

70-75 pct. af danskerne siger klart nej – de ønsker ikke det her. Der har også været en måling, der viser, at hver tredje af dem, der stemte på Venstre, har fortrudt og havde stemt anderledes, hvis I i Venstre havde været så venlige at fortælle jeres vælgere, at I havde tænkt jer at snuppe en forårsfridag fra dem ved tvang, ved lov.

Så mit spørgsmål er egentlig meget enkelt: Kan ordføreren forstå, at dem, der har været nede i stemmeboksen og sat deres kryds ved Venstre, nu føler sig snydt – man kunne også bruge et grimmere ord end det – og føler sig svigtet og føler, at de faktisk ikke har fået lov til at tage stilling til dette indgreb i deres frihed? For det er jo det, det handler om; det handler jo om, at man ikke længere selv kan bestemme, hvad man vil bruge den dag til, for det kommer arbejdsgiverne til fremover. Kan ordføreren forstå, at rigtig mange mennesker derude føler sig snydt af Venstre og resten af regeringen?

Kl. 11:34

Første næstformand (Leif Lahn Jensen):

Ordføreren.

Kl. 11:34

Christoffer Aagaard Melson (V):

Nu kender jeg ikke til de målinger, hr. Pelle Dragsted taler om. Altså, jeg vil sige, at når jeg er ude at tale med mit bagland, er der selvfølgelig delte meninger om, hvorvidt man skulle have fundet den her finansiering eller en anden, men der er bred, bred opbakning til, at vi selvfølgelig skal finansiere tingene, når vi f.eks. gerne vil ind at styrke vores forsvar, og der er bred, bred opbakning til, at Venstre er gået ind og har taget ansvar, og det er jeg glad for.

Jeg tror, at det her svarer til, hvis du i 1980'erne havde spurgt isoleret set til nogle af de tiltag, Poul Schlüter lavede for at genoprette økonomien, uden at du havde spurgt til de alternativer, der så skulle været sat i stedet for, eller konsekvenserne, hvis man ikke havde gennemført det. På samme måde kunne man f.eks. forestille sig, at nogen her tog et enkelt forslag ud og spurgte mig: Kunne du godt tænke dig at bevare store bededag? Hvis jeg ikke var blevet præsenteret for konsekvenserne, i forhold til hvad jeg så ikke kunne få, eller hvad der så ellers skulle afskaffes, så tror jeg måske også, jeg havde svaret ja til det spørgsmål.

Så når vi får udfoldet nuancerne, og når folk ser helhedsbilledet, og ser, hvad vi så rent faktisk kan investere i, når vi tager de her svære beslutninger, og hvad det er for nogle ting, vi så kan bevare – og det er jo så primært Socialdemokratiet, der har stået vagt om f.eks. efterlønnen, Arnepensionen og den slags ting – så tror og håber jeg også på, der vil være opbakning til regeringen og regeringspartierne i den kommende periode.

Kl. 11:35

Første næstformand (Leif Lahn Jensen):

Tak. Så er det spørgeren.

Kl. 11:35

Pelle Dragsted (EL):

Det er ikke lige det, meningsmålingerne tyder på p.t., men jeg tror nu nok også, at hvis danskerne fik valget mellem at beholde en fridag og f.eks. at give meget store skattelettelser til virksomhedsarvinger og boligspekulanter, så ville de fleste foretrække at beholde deres fridag, for det er jo det valg, regeringen træffer.

Men det er sådan set underordnet i det her tilfælde. Det, der er problemet her, er jo, at regeringen og Venstre ikke har været ærlige og fortalt, at det her var på vej – det her meget, meget store indgreb i menneskers, i familiernes mulighed for at disponere over deres tid til at kunne holde fri med ungerne og tage i sommerhuset i den weekend, når dagene begynder at blive lidt lysere. Jeg hører næsten ordføreren sådan, at befolkningen ikke rigtig er kloge nok til at tage stilling. Er det dét, ordføreren mener?

Kl. 11:36

Første næstformand (Leif Lahn Jensen):

Tak. Så er det ordføreren.

Kl. 11:36

Christoffer Aagaard Melson (V):

Nej, det mener jeg ikke, og jeg tror, at befolkningen ved næste valg kommer til at tage stilling til, om de synes, at de partier, der har været inde at tage ansvar i den her regering, er værd at støtte igen. Jeg vil sige, at jeg er glad for, at vi også har partier, der ikke kun styrer efter meningsmålingerne, men også prøver at styre efter, hvad vi synes er rigtigt for landet. Og man må sige, at i hvert fald to af de partier er meget gamle partier, der har overlevet rigtig, rigtig mange år på at have den tilgang til politik, at de vil tage ansvar, også når det er svært. Der har man jo forskellige tilgange til politik, og jeg er glad for, at det er os og ikke Enhedslisten, der styrer Danmark.

Kl. 11:37

Første næstformand (Leif Lahn Jensen):

Næste spørger er fru Lisbeth Bech-Nielsen.

Kl. 11:37

Lisbeth Bech-Nielsen (SF):

Ja, svært for hvem? kunne man sige. Hvem er det her svært for? Det er da ikke svært for regeringen. Det er da svært for dem, der nu skal arbejde og endda i mange tilfælde til en lavere løn.

Jeg vil gerne læse noget op, som jeg synes er rigtig godt sagt, uanset om man er kristen eller ej, af biskoppen i Ribe Stift, Elof Westergaard, som siger:

Helligdagene har den karakter, at de er med til at understrege det fælles, vi har, og vi har brug for den sammenhængskraft. Vi er ikke kun soldater i en konkurrencestat.

Andre inden for folkekirken har sagt, at de synes, at regeringen kynisk udnytter, at folkekirken måske har været på tilbagetog, og at man hamstrer i det, som er fundamentet for folkekirken. Hvad siger ordføreren til det?

Kl. 11:38

Første næstformand (Leif Lahn Jensen):

Ordføreren.

Kl. 11:38

Christoffer Aagaard Melson (V):

Jeg er uenig med biskoppen. Vi går fra at have 11 til at have 10 helligdage, og vi er et land, der har relativt mange helligdage, og at sætte lighedstegn mellem det og det at blive soldat i en konkurrencestat synes jeg er lige voldsomt nok, i forhold til hvordan jeg synes virkeligheden er i Danmark, som også er et land, hvor jeg synes vi har gode muligheder, også for at være sammen med vores familier, i forhold til rigtig mange andre lande. Derfor er vi jo også et land ligesom alle andre, hvor man, når man er truet, har behov for at styrke sit forsvar og stramme bardunerne, som en tidligere statsminister sagde engang, en gang imellem for at få det hele til at nå sammen, og det tror jeg langt de fleste danskere er villige til, også at gøre en ekstra indsats, hvis de kan.

Kl. 11:38

Første næstformand (Leif Lahn Jensen):

Spørgeren.

Kl. 11:38

Lisbeth Bech-Nielsen (SF):

Danskerne siger jo klart nej, og en samlet opposition, både til højre og venstre, har anvist finansiering til, hvordan vi kunne gøre det her, og de førende økonomer siger, at på sigt holder det her simpelt hen ikke stik. Og regeringen vælger en varig forringelse til at finansiere en midlertidig udgift, som man kunne finansiere på en anden måde.

Mit sidste spørgsmål er: Hvad siger ordføreren til, at de danske soldater siger, at de simpelt hen føler sig taget som gidsler i den her diskussion, og at de ikke vil bruges som argument for at fjerne store bededag, hvor mange af dem restituerer efter at have været ude at tjene for Danmark?

Kl. 11:39

Første næstformand (Leif Lahn Jensen):

Ordføreren.

Kl. 11:39

Christoffer Aagaard Melson (V):

Jeg tror, at vores soldater vil sætte rigtig stor pris på, at vi for en gangs skyld får styrket vores forsvar, og at vi rent faktisk også får det finansieret og er villige til at finansiere det. Det har vi desværre ikke været villige til i rigtig, rigtig mange år. Så jeg tror også, du ville kunne finde mange soldater, der ville være glade for det, hvis vi rent faktisk øger forsvarsudgifterne og får det finansieret.

I forhold til det her med det varige eller ikkevarige bruger ordføreren jo argumenter, der stritter imod hinanden, for hvis ordføreren skulle have ret i, at det her ikke er en varig finansiering, så betyder det jo netop, at folk vil få de samme fridage igen over tid. Men når du spørger Nationalbanken eller Finansministeriet, er der bare ikke noget, der tyder på det.

Kl. 11:40

Første næstformand (Leif Lahn Jensen):

Tak. Næste spørger er hr. Søren Espersen.

Kl. 11:40

Søren Espersen (DD):

Tak. En ting er jo, at regeringen nu ødelægger den danske model, som er respekteret ikke alene i Danmark, men faktisk i hele Europa, hvor de ser misundeligt til os, fordi vi har den ordning. Den er lagt på is, måske er den oven i købet på vej til at forsvinde. Det er en ting. Men at hele det kirkelige Danmark, dvs. biskopper, Præsteforeningen og menighederne alle sammen er rystede over det, der foregår, må da gøre indtryk. Det er en tradition, vi har haft i Danmark i over 330 år. Den er dansk. Det er rigtigt: Der er ikke andre, der har den. Der er masser, der har påske og pinse og jul, men der er ikke nogen, der har store bededag, og det er altså en af de danske værdier, vi har, og derfor derfor skal vi specielt værne om den.

Og så blev den til ved en kongelig resolution. Det har man tit nævnt i regeringen, som om det skulle være noget særligt, og derfor gør vi det også nu. Altså i 1686 var enevælden indført 20-25 år inden, nemlig i 1660, og det var derfor, det var en kongelig resolution. Det blev det i øvrigt de næste 300 år. Alt, hvad der kom, var på kongelig resolution.

Hvorfor får vi ikke en debat om det? Undskyld, formand.

Kl. 11:41

Første næstformand (Leif Lahn Jensen):

Så er det ordføreren.

Kl. 11:41

Christoffer Aagaard Melson (V):

Jeg vil bare angribe det her med, at vi skulle lægge den danske model i graven på grund af det her. Altså, vi fjerner en helligdag, som arbejdsmarkedets parter ikke selv har været med til at indføre. De har indrettet sig rundt om den her helligdag, og jeg er sikker på, at vi har en dansk model, der er så stærk, at de også kan indrette sig efter, at der nu kun er 10 i stedet for 11 helligdage. Så jeg synes, man skal passe lidt på med, hvor højt man svinger retorikken op i forhold til de her ting.

Kl. 11:42

Første næstformand (Leif Lahn Jensen):

Spørgeren.

Kl. 11:42

Søren Espersen (DD):

Men hvorfor fik vi ikke en folkelig debat om det her? Der er også flere andre, der har været inde på det i dag. Det er helt afgørende, og en del af vores tilværelse er afhængig af det her. Hvorfor fik regeringen ikke lavet en folkelig debat med tid til det? Mit gæt er, at man ikke turde. Man er simpelt hen hunderæd for befolkningen i forhold til det her, man er ræd for kirkens folk, og man er ræd for hele fagbevægelsen. Er det ikke rigtigt? Man tør ikke tage sig tid til at debattere det her – er det ikke korrekt?

Kl. 11:42

Første næstformand (Leif Lahn Jensen):

Ordføreren.

Kl. 11:42

Christoffer Aagaard Melson (V):

Det er ikke korrekt. Altså, det her er jo noget, som jeg sagde før, der har været debatteret i rigtig mange år i dansk politik, og det blev debatteret rigtig intenst under, jeg mener det var SRSF-regeringen, der talte om de her forskellige modeller for at øge arbejdstiden. Jeg vil også sige, at jeg synes, vi har haft en relativt bred og folkelig og intens debat om det her emne, lige siden regeringsgrundlaget kom. Jeg har sjældent været med til at debattere et emne så meget; så jeg kan heller ikke helt genkende det der.

Og så kan man sige i forhold til timingen, at når vi står med et regeringsgrundlag og over for overenskomstforhandlingerne, er det jo nødvendigt, synes vi, at få en afklaring i respekt for dem, der skal til at forhandle overenskomster, så de ved, hvad udgangspunktet er.

Kl. 11:43

Første næstformand (Leif Lahn Jensen):

Tak. Så er det fru Mette Abildgaard.

Kl. 11:43

Mette Abildgaard (KF):

Tak for det. Jeg har to spørgsmål, og de er til gengæld meget simple, så jeg forventer, at det er relativt nemt at svare på. For det første kunne jeg godt tænke mig at spørge om, hvordan ordføreren definerer politikerlede. Hvordan definerer ordføreren politikerlede? Og for det andet kunne jeg godt tænke mig at spørge om, hvad ordføreren tror skaber politikerlede.

Kl. 11:43

Første næstformand (Leif Lahn Jensen):

Ordføreren.

Kl. 11:43

Christoffer Aagaard Melson (V):

Puha, de spørgsmål synes jeg da ikke er så lette. Jeg tror, at det kan være mange ting. Altså, du kan jo få politikerlede af politikere, der ikke tager ansvar, og som står og siger, at de vil en hel masse ting, og så bliver det aldrig nogen sinde til noget, fordi de ikke er villige til at indgå kompromiser, der rent faktisk fører til noget. Så de får aldrig noget politik gennemført.

Det kan vel også skabe politikerlede, hvis der er nogen, der synes, at man går for meget på kompromis og giver køb på for mange af ens principper for at bringe landet fremad. Det er jo det, vi hver især må gøre op med os selv, altså om vi også er i politik for at få beskidte fingre og prøve at bringe landet fremad, så man kan sige, at vi samlet set kommer mere i retning af det, vi gerne vil, end vi ellers ville.

Man kan også synes, at det skaber mere politikerlede, hvis man bare står udenfor og råber ind og siger, at man kan alt muligt, uden at man nogen sinde får noget gennemført.

Jeg ved ikke, hvad der skaber mest politikerlede – eller hvor vi ligger på den skala. Jeg vil sige, at jeg synes, at det, vi gør nu, er rigtigt og ansvarligt.

Kl. 11:44

Første næstformand (Leif Lahn Jensen):

Spørgeren.

Kl. 11:44

Mette Abildgaard (KF):

Det kan godt være, at ordføreren ikke ved, hvad der skaber politikerlede, men det kan jeg måske så bidrage med, for det findes der masser af forskning om. Ja, det skaber bl.a. politikerlede, når politikerne gør noget andet end det, de siger de ville gøre, og når de ikke fortæller, hvad de har tænkt sig at gøre – som eksempelvis i den her sag, hvor tre partier vælger at gennemføre noget så stort. De presser det igennem Folketinget med et snævert flertal, uden at man har orienteret sine vælgere om det på forhånd, uden at man har ladet det indgå i den offentlige debat. Ja, vi har diskuteret det nu, men kommer det til at rykke noget? Nej, det gør det ikke, for ordførerens parti og de øvrige regeringspartier holder stædigt fast på det her, selv om danskerne er så massivt imod. Sådan noget som det her skaber politikerlede, det går ud over os alle sammen, og det har partierne et ansvar for.

Kl. 11:45

Første næstformand (Leif Lahn Jensen):

Ordføreren.

Kl. 11:45

Christoffer Aagaard Melson (V):

Nu har jeg en baggrund i kommunalpolitik, hvor vi er vant til, at vi hver især går på valg på et program. Og så sætter vi os sammen efter valget, ofte også med Socialdemokratiet, og så finder vi ud af, hvordan det er, vi kan nå nogle mål, vi kan være enige om, og hvordan det så er, at vi kan lave kompromisser i forhold til midlerne, som vi hver især er gået til valg på. Det er aldrig en til en med det, vi hver især er gået til valg på, men det bringer kommunen fremad, og det har borgerne faktisk været ret glade for. Så jeg vil ikke afvise, at borgerne også kunne være det på nationalt plan, hvis det viser sig, at vi rent faktisk får skabt et bedre samfund. Så må fru Mette Abildgaard jo stemme på et andet parti, der har en anden holdning til samarbejde og kompromiser, end vi har.

Kl. 11:45

Første næstformand (Leif Lahn Jensen):

Tak. Så er det fru Jette Gottlieb.

Kl. 11:45

Jette Gottlieb (EL):

Ja, nu har ordføreren mange gange påpeget, at det, det handler om, er at træffe ansvarlige beslutninger. Nu har regeringen så på befolkningens vegne truffet den beslutning, at de blandt adskillige muligheder har valgt at tage en fridag fra befolkningen. Er man klar til at høre befolkningen i det spørgsmål?

Kl. 11:46

Første næstformand (Leif Lahn Jensen):

Ordføreren.

Kl. 11:46

Christoffer Aagaard Melson (V):

Vi synes, ligesom vi har haft tradition for altid i Danmark, at et land er bedst til at træffe beslutninger, når man vælger nogle til et Folketing, der så kan indgå nogle kompromiser med alle de nuancer og alle de ting nede i materien, som kan være svære at tage stilling til, hvis man ude af kontekst lige pludselig skal svare på noget i en folkeafstemning. Og så kan man så tage stilling til det samlede resultat engang hvert tredje eller fjerde år, eller hvor ofte det nu er, det er nødvendigt med et valg. Det synes vi har tjent os godt. Jeg tror, vi ville have svært ved at tage de svære beslutninger, hvis vi hele tiden skulle stemme om enkeltelementer, i stedet for at vælgerne fik lov til at tage stilling til helheden. Så derfor synes jeg ikke, at det, fru Jette Gottlieb antyder, vil være godt for vores demokrati. Jeg tror ikke, vi havde stået der med den trods alt robuste økonomi og det gode samfund, vi har i dag, hvis vi havde indført et direkte demokrati på den måde, som fru Jette Gottlieb antyder.

Og hvis jeg nu skal tale om ansvarlige beslutninger: Jeg tror, at ret mange danskere er glade for, at vi ikke er endt som nogle af f.eks. de sydeuropæiske lande, hvor man af frygt for at indgå kompromiser aldrig nogen sinde har fået taget de svære og ansvarlige beslutninger.

Kl. 11:47

Første næstformand (Leif Lahn Jensen):

Så er det spørgeren.

Kl. 11:47

Jette Gottlieb (EL):

Nu var ordførerens parti jo meget medvirkende, dengang man lavede en jordlovsafstemning, hvor man oplevede, at et flertal i Folketinget havde vedtaget en lov, som ordførerens parti ikke var enig i og derfor satte en folkeafstemning i værk om. Men der er jo også andre mere, hvad skal vi kalde det, mindelige løsninger, og det er jo at udskyde den her beslutning, indtil der har været et folketingsvalg, hvornår det så end kommer, og det er der jo stillet ændringsforslag om. Er ordføreren klar til at overveje at stemme for det ændringsforslag?

Kl. 11:48

Første næstformand (Leif Lahn Jensen):

Ordføreren.

Kl. 11:48

Christoffer Aagaard Melson (V):

Nej, og det er, som jeg har sagt tidligere, fordi vi mener, der er brug for, at vi får lavet et nyt forsvarsforlig, der står på en solid finansiering, og at vi får styrket vores forsvar her og nu. Derfor synes vi ikke, det er ansvarligt at vente 4 år med eventuelt at bruge en masse penge og så først finde pengene eller være sikre på, at pengene er der, efter 4 år. Det synes vi ikke vil være en ansvarlig måde at gøre det på.

I forhold til jordlovssammenligningen synes jeg ikke, den er så reel, for da handlede rigtig meget om, at der dengang var en debat om, om det var i strid med grundloven eller ej. Og jeg har trods alt ikke hørt ret mange herinde i Folketinget argumentere for, at det, vi gør nu, er i strid med grundloven.

Kl. 11:48

Første næstformand (Leif Lahn Jensen):

Næste spørger er hr. Morten Messerschmidt.

Kl. 11:48

Morten Messerschmidt (DF):

Det er muligt, at ordføreren finder, at det her er i overensstemmelse med grundloven, men gør det indtryk, når Københavns biskop gør gældende, at det strider mod det augsburgske bekendelsesgrundlag, som jo altså trods alt er en del af grundlovens § 4? Det gjorde jo ikke noget nævneværdigt indtryk på kirkeministeren i går. Der er ellers en tradition, som går tilbage til grundlovens indførelse, for, at Københavns biskop er den teologiske rådgiver for kirkeministeren. Men man kunne forstå på hende i går, at det snarere forholdt sig omvendt, altså at det var biskoppen, der ikke havde forstået noget som helst. Har hr. Christoffer Aagaard Melson den samme tilgang til kirken her, altså at det er kirkens folk, der intet fatter, og at det er den her regering, som har forstået den evige sandhed i forhold til, hvordan »Den Augsburgske Bekendelse«, især artikel 28, der henvises til, skal forstås og fortolkes?

Kl. 11:49

Første næstformand (Leif Lahn Jensen):

Ordføreren.

Kl. 11:49

Christoffer Aagaard Melson (V):

Som vi har snakket om tidligere, er Venstre et parti – det ved jeg også det er for kirkeministeren – hvor folkekirken betyder meget, og hvor der er rigtig meget respekt for folkekirken. Så derfor tager vi det ikke let, når der kommer kritik fra f.eks. en biskop. Men det er ikke det samme, som at man ikke en gang imellem – heldigvis er det meget, meget sjældent, for oftest er vi jo helt enige med vores biskop – kan have en uenighed, og jeg vil gerne henvise til kirkeministeren, som er meget dybt nede i de her sager, om, hvorfor hun mener, at det er rigtigt at gøre det på den måde, vi lægger op til. Det er hun mere inde i end mig, men jeg bakker op om hendes tilgang til det, for hun er virkelig, virkelig grundig og dybt inde i det her stof. Det gør selvfølgelig indtryk, men det er jo ikke det samme, som at man altid kan nå et sted hen, hvor man er helt enige.

Kl. 11:50

Første næstformand (Leif Lahn Jensen):

Spørgeren.

Kl. 11:50

Morten Messerschmidt (DF):

Så kunne jeg spørge på en anden måde. Kan ordføreren nævne et eneste eksempel på, at man fra statsmagtens side har reguleret kirkens indre forhold, og hvor der ikke har været en eneste biskop, som har bakket op om det? Jeg kan ikke finde et område. Og her er vi ovenikøbet i den situation, at biskoppen over Grønlands Stift, som end ikke er omfattet af lovforslaget, også har indsigelser. Så kalder det ikke på en lille smule ydmyghed, skønsomhed og eftertanke, at man nu altså her bryder en tradition, der i hvert fald går tilbage til 1536, og at man fuldstændig stik imod kirkens unisone ønske vælger at bruge den magt, som man mener sig beføjet med, fordi man kan tælle til 90 i Folketinget?

Kl. 11:51

Første næstformand (Leif Lahn Jensen):

Ordføreren.

Kl. 11:51

Christoffer Aagaard Melson (V):

Altså, det emne og historikken, i forhold til hvornår hvilke biskopper har udtalt sig om forskellige indgreb i kirkens indre anliggender eller om afskaffelse af helligdage eller indførelse af helligdage, er jeg simpelt hen ikke godt nok inde i til, at jeg kan give et kvalificeret svar. Men jeg vil meget gerne undersøge det og vende tilbage til hr. Morten Messerschmidt.

Kl. 11:51

Første næstformand (Leif Lahn Jensen):

Den næste spørger er hr. Lars Boje Mathiesen.

Kl. 11:51

Lars Boje Mathiesen (NB):

Tak. Ordføreren siger, at politik handler om prioriteringer. Jeg er meget enig, og derfor undrer det mig også, og jeg forstår ikke Venstres prioritering. For hvorfor er det, man fjerner en fridag fra danskerne i stedet for at sige, at f.eks. udlændinge, altså andre landes statsborgere, må finansiere deres egen tilværelse i Danmark, noget, som også ville skaffe flere penge og flere hænder?

Så hvorfor er det, man skal fjerne en fridag, i stedet for at udlændinge, der befinder sig i Danmark, må finansiere deres egen tilværelse?

Kl. 11:51

Første næstformand (Leif Lahn Jensen):

Ordføreren.

Kl. 11:51

Christoffer Aagaard Melson (V):

Jamen der er jo en lang række overvejelser, der går ind i de her ting. Det er, hvordan vi styrker vores samfundsøkonomi, og hvad det er for nogle sociale balancer, vi kan stå på mål for, og så er der jo, som hr. Lars Boje Mathiesen også siger, den ting i det, at hvis man gerne vil have gennemført noget, der fører hen imod et stærkere samfund, så skal man skaffe et flertal for det i Folketinget. Og det er ikke, fordi vi går ind for hr. Lars Boje Mathiesens forslag, men virkeligheden er jo, at hr. Lars Boje Mathiesen nok ikke får ret mange af sine forslag igennem i Folketinget, fordi han ikke kan skaffe 90 mandater.

Så hvis man derfor mener, at det er meget, meget vigtigt, at vi styrker vores økonomi og finder det her øgede arbejdsudbud, og hvis man mener, at man gerne vil påvirke landet til at nå et mål, så bliver man jo nødt til at spille nogle forslag på banen, som har en gang på jorden. Og det er jo derfor, at vi ikke kommer med forslag, som ikke er realistiske, og som der ikke er opbakning til i Folketinget.

Kl. 11:52

Første næstformand (Leif Lahn Jensen):

Spørgeren.

Kl. 11:52

Lars Boje Mathiesen (NB):

Men det er en flertalsregering. Så flertallet bestemmer, og regeringen bestemmer. Så hvis man reelt set mener, at det var mere vigtigt, at udenlandske statsborgere finansierer deres egen tilværelse i Danmark, så havde man ikke behov for at tage en fridag fra danskerne. Men Venstre, Socialdemokratiet og Moderaterne vil hellere tage en fridag fra danskerne end at sige til de udlændinge, der er i Danmark: Ved I hvad, nu må I finansiere jeres egen tilværelse.

Jeg forstår ikke den prioritering, altså hvorfor man sætter udenlandske statsborgere foran danskerne og de danske familiers ret til at kunne have en tilværelse, hvor de kan se hinanden lidt oftere.

Kl. 11:53

Første næstformand (Leif Lahn Jensen):

Ordføreren.

Kl. 11:53

Christoffer Aagaard Melson (V):

Nu er der rent faktisk også en række initiativer i regeringsgrundlaget, der vil prøve at arbejde med at få flere med udenlandsk baggrund til at forsørge sig selv og bidrage til fællesskabet. Det er vigtigt både for dem og for os. Men det er jo heller ikke forslag, som her og nu kan skaffe den finansiering og de hænder på arbejdsmarkedet, som vi har brug for.

Og det der med at sige, at man overhovedet ikke kan få en ydelse, hvis man er udlænding og kommer galt af sted i Danmark og af en eller anden grund ikke har et forsørgelsesgrundlag, vil vi heller ikke som parti og regering være med til, for vi vil ikke være et samfund, hvor der er folk, der går sultne rundt i gaderne.

Kl. 11:53

Første næstformand (Leif Lahn Jensen):

Så er næste spørger hr. Peter Skaarup. Værsgo.

Kl. 11:54

Peter Skaarup (DD):

Ja, og jeg var lige ved at spørge formanden, om jeg kunne nå det, men det kunne jeg så godt.

Tak til ordføreren for at fortælle om det her, jeg må nok sige elendige forslag fra regeringen. Men jeg synes, at der er nogle muligheder for regeringspartierne, herunder jo også ordføreren, for måske at råde en lille smule bod på det, man har gang i. Der kunne jeg godt tænke mig at spørge hr. Christoffer Aagaard Melson, om ikke det vil være rigtigt, når man træffer en så epokegørende beslutning, som det jo trods alt er – at man vil afskaffe en helligdag, som danskerne har været vant til igennem rigtig, rigtig mange år – at man så sørger for, at man trods alt venter til efter næste folketingsvalg med at sikre, at det forslag, som man åbenbart mener er så vigtigt, bliver gennemført. Det vil jo være en god demokratisk måde at gøre det på, sådan at danskerne har mulighed for at tage stilling til det her, inden det sker.

Kl. 11:55

Første næstformand (Leif Lahn Jensen):

Jeg vil bare lige oplyse, at man ikke kommer hurtigere til ved at komme herop; det var faktisk hr. Peter Skaarups tur.

Nu er det ordføreren.

Kl. 11:55

Christoffer Aagaard Melson (V):

Tak for det. Det er jo et spørgsmål, jeg har været lidt inde på før, synes jeg. Altså, vi synes, det haster at få lavet et nyt forsvarsforlig, der står på solid finansiering, for det fortjener vores forsvar. Og i en verden, der er usikker, synes vi, at det her er for vigtigt til, at vi kan udskyde en snak og en solid finansiering til om måske 3-4 år. Derfor mener vi ikke, at det er en god løsning at sige, at vi venter 3-4 år med at finde finansieringen, og så bruger pengene nu.

Kl. 11:55

Første næstformand (Leif Lahn Jensen):

Spørgeren.

Kl. 11:55

Peter Skaarup (DD):

Det er sjovt, at ordføreren siger det, for vi har jo netop i Folketinget – bl.a. fordi nogle partier herinde har ydet en meget kraftig indsats – fået slået fast, at det ikke er noget ultimativt krav fra regeringens side at fjerne store bededag for at kunne være med til at finansiere forsvaret. Så jeg synes, at det, som ordføreren kommer med her, lyder lidt som en gammel melodi, som trods alt er blevet skyllet ud med badevandet. Er det ikke rigtigt forstået, at det faktisk ikke skal finansiere forsvarets økonomi?

Kl. 11:56

Første næstformand (Leif Lahn Jensen):

Ordføreren.

Kl. 11:56

Christoffer Aagaard Melson (V):

Det skal det også. Altså, det, man havde sat som krav for at være med i forsvarsforliget, var, at man også ville være med til at finansiere den her fremrykning, som jeg forstod det. Men derudover ligger der jo også en manko, som ikke engang kan klares ved råderumsfinansiering på 6 mia. kr., som ligger tilbage fra den aftale, man lavede sidste forår. Så under alle omstændigheder er der brug for at finde flere penge – også end man, tror jeg, vil bede partierne om, som man meget gerne vil have med i et bredt forlig, og derfor tror jeg også, at man er villig til at rykke sig. Men derfor tror jeg stadig, at der er brug for at finde et større beløb, end man vil bede de partier om at være med til at finde.

Kl. 11:56

Første næstformand (Leif Lahn Jensen):

Så er det fru Mona Juul.

Kl. 11:56

Mona Juul (KF):

Tak for det. Sidst jeg hørte statsministeren på talerstolen, blev der sagt cirka sådan her, som jeg noterede det ned:

Og jeg håber også, at der vil være vilje til de forandringer, det kræver, så vi reelt kan løse samfundets udfordringer. Citat slut.

Siden da har udenrigsministeren jo også fået løftet pegefingeren i nogle medier med en melding om, at danskerne ikke har forstået alvoren. Mener ordføreren virkelig ikke, at danskerne udviser den nødvendige vilje, og at de ikke forstår situationens alvor? Og bemærk, at her nævner jeg ikke engang, at ordføreren kom lidt ind på nogle græske tilstande – den sammenligning synes jeg vi skal holde os fra.

Kl. 11:57

Første næstformand (Leif Lahn Jensen):

Ordføreren.

Kl. 11:57

Christoffer Aagaard Melson (V):

Tak for spørgsmålet, og vi er meget langt fra græske tilstande. Det var et argument, i forhold til hvis man blev ved, og det er jo også derfor, jeg er glad for, at partierne nu har anerkendt, at man skal være med til at finde noget finansiering, når man laver et nyt forsvarsforlig. Men man kan ikke blive ved med at foreslå udgiftsdrivende forslag uden at ville finansiere det, og der må jeg også sige, at jeg synes, at f.eks. Enhedslisten er værre end Det Konservative Folkeparti. Det må jeg også bare være ærlig og sige, for der skal være fairness i forhold til den slags.

Så tabte jeg faktisk lige tråden, så fru Mona Juul må meget gerne lige stille spørgsmålet igen.

Kl. 11:58

Første næstformand (Leif Lahn Jensen):

Spørgeren.

Kl. 11:58

Mona Juul (KF):

Jeg kan følge lidt op, for det, jeg spørger om, er jo, hvorfor der er behov for den her alvor og løftede pegefinger, og om det er, fordi regeringen her mener, at danskerne ikke har forstået alvoren. For man kan også spørge, om det ikke netop er i alvorlige situationer, vi skal bevare og holde fast i traditioner, som jo er med til at give orden, struktur og systematik i en kaotisk hverdag og også en vild verden.

Kl. 11:58

Første næstformand (Leif Lahn Jensen):

Ordføreren.

Kl. 11:58

Christoffer Aagaard Melson (V):

Jeg synes, vi synes, vi står i en alvorlig situation i forhold til især vores sikkerhedsposition. Vi synes også, at vi langsigtet står med nogle store, store udfordringer, i forhold til at der simpelt hen ikke er en sammenhæng mellem de hænder, vi kommer til at skulle have, f.eks. i forhold til faglærte, inden for arbejdsmarkedet, og de opgaver, vi står over for. Så derfor mener vi, det er en alvorlig situation.

Jeg vil måske, hvis jeg skal sige det, nærmere sige det sådan, at jeg synes, at mediedækningen har været lidt forsimplet, forhold til at man ligesom ikke anerkender, at der langsigtet er nogle udfordringer. Og der synes jeg jo heldigvis også, at vi i Folketinget snakker lidt mere sammen på samme frekvens, og jeg tror da også, at danskerne bredt er enige i, at der, om ikke andet om 3 eller 4 år, samlet set er nogle balancer, vi skal finde.

Kl. 11:59

Første næstformand (Leif Lahn Jensen):

Tak. Næste spørger er hr. Jens Henrik Thulesen Dahl.

Kl. 11:59

Jens Henrik Thulesen Dahl (DD):

Tak for det. Jeg hører ordføreren tale meget om, at det er vigtigt at finde finansiering og få skaffet ekstra hænder, og det er vi sådan set fuldstændig enige i – også at man skal finansiere de ting, som vi gerne vil gøre. Det er der heller ingen diskussion om.

Det, der undrer mig, og som jeg gerne vil have opklaret, er, at nu laver man det her indgreb – stik imod parternes ønsker og stik imod alles ønsker og alle gode gerninger – og så siger ordføreren, at så må parterne finde ud af, hvad de vil bruge den her dag til, når den nu er frigivet som helligdag. Så bliver jeg bare lidt nysgerrig. Hvis det nu ud fra overenskomsterne viser sig, at den her dag bliver fastholdt som fridag – og det har jo været sådan, at man i overenskomst efter overenskomst har fået flere og flere fridage – så man nu her til efteråret har en ekstra fridag og den her dag sådan set er neutraliseret, kommer regeringen så og siger, at så tager man en ny helligdag som finansiering, når finansieringen nu skal være så sikker? Er det det næste skridt, at regeringen tager en ny helligdag?

Kl. 12:00

Første næstformand (Leif Lahn Jensen):

Så er det ordføreren.

Kl. 12:00

Christoffer Aagaard Melson (V):

Regeringen har ikke planer om og kommer ikke til at have planer om at tage flere helligdage. Det har vi meldt meget klart ud. Vi stoler på de beregninger, vi får fra Finansministeriet, og som også bliver bakket op af Nationalbanken, om, at det her kommer til at give et bidrag. Det er også derfor, vi synes, det er vigtigt at få det gennemført nu, så vi både giver noget sikkerhed til dem, der skal forhandle overenskomster, og så vi ved, at det ikke er fugle på taget, og så vores forsvar kan vide, at det ikke er fugle på taget, når vi skal til at bruge nogle flere penge på forsvaret, og at det er finansieret.

Kl. 12:01

Første næstformand (Leif Lahn Jensen):

Spørgeren.

Kl. 12:01

Jens Henrik Thulesen Dahl (DD):

Jamen så siger ordføreren, at nu er det vigtigt, at det er klart før overenskomsterne, så de ved, hvad de har at rette sig ind efter. Så hvis dagen er væk og de vil indføre den igen, vil ordføreren så ikke medgive, at så er virkningen neutraliseret, og så bliver regeringen nødt til at finde en ny finansiering?

Kl. 12:01

Første næstformand (Leif Lahn Jensen):

Ordføreren.

Kl. 12:01

Christoffer Aagaard Melson (V):

Altså, jeg vil ikke blande mig i, hvordan parterne håndterer deres overenskomstforhandlinger. Det, vi bare siger, er, at fremadrettet er der ikke en dag, hvor vi siger at man skal holde fri, og derfor sørger vi også for, at man får rettet vores kontrakter og ansættelser igennem, så man er sikret, at man har løn den dag, når man ikke længere skal holde fri. Og så stoler vi på, at både Finansministeriet og Nationalbanken kan finde ud af at regne de her ting igennem på en så solid måde som overhovedet muligt, så vi har den finansiering til at styrke vores forsvar.

Kl. 12:01

Første næstformand (Leif Lahn Jensen):

Så når vi desværre kun en mere, og jeg beklager over for dem, der ikke kan komme til at stille spørgsmål. Men den næste og sidste er fru Mai Villadsen.

Kl. 12:02

Mai Villadsen (EL):

Tak for det. Så håber jeg, jeg lige kan nå at få opklaret noget, som har undret mig i de svar, ordføreren er kommet med. For ordføreren har gentagne gange sagt, at det her ikke er et angreb på den danske model, og det undrer mig. For der står direkte i lovforslaget, at det her forslag vil ændre de kollektive overenskomster, for når man fjerner den her fridag, fjerner man også alle de tillæg, som folk i årevis har fået forhandlet sig til, når de havde sådan nogle fridage og skulle arbejde på trods af det. Det vil sige, at tusindvis af kroner tages op af lommen på en hel masse danskere, og det er da et indgreb i den danske model og dermed et angreb på den. Jeg kan i hvert fald ikke se andet, og jeg kan oplyse til ordføreren, at det er der også mange andre der ikke kan, herunder en arbejdsmarkedsforsker, som direkte kalder det sådan. Så derfor vil jeg egentlig gerne høre ordførerens forklaring på, hvordan man egentlig kan stå på talerstolen og sige, at det her ikke er et indgreb i den danske model.

Kl. 12:03

Første næstformand (Leif Lahn Jensen):

Ordføreren.

Kl. 12:03

Christoffer Aagaard Melson (V):

Jeg er ikke arbejdsmarkedsforsker, så jeg vil ikke gøre mig til dommer over, hvordan man skal definere det her. Det, jeg siger, er, at det jo ikke er arbejdsmarkedets parter, der har besluttet, at man skal holde fri store bededag. Det er noget, der er politisk besluttet, eller noget, som en konge har besluttet engang. Og derfor er det jo ikke en rettighed, som man har kæmpet sig til i overenskomstforhandlingerne, vi fjerner her, og det har selvfølgelig nogle konsekvenser i de aftaler, man har lavet rundt om noget, vi har besluttet.

Og i forhold til hvordan det skal defineres i forhold til indgreb eller ikke indgreb, så er det, vi siger nu, at vi vasker tavlen ren, og så har arbejdsmarkedets parter jo en helt almindelig dag, de kan forholde sig til, som arbejdstiden bliver øget med fremadrettet, og så kan de jo i god ro og mag – efter at vi her i Folketinget får draget en konklusion på, om vi vil fjerne den helligdag eller ej – indrette sig efter det, ligesom man historisk har indrettet sig efter, at det er blevet besluttet, at de skulle holde fri på den dag.

Kl. 12:03

Første næstformand (Leif Lahn Jensen):

Spørgeren.

Kl. 12:04

Mai Villadsen (EL):

Jeg synes faktisk, det er lidt rystende, at man, når man foreslår noget så grundlæggende, som er et direkte angreb på den danske model, så ikke i det mindste anerkender det. For man tager tusindvis af kroner, som arbejdsmarkedets parter eller fagbevægelsen hårdt har tilkæmpet sig i mange år i forhandlinger, op af lommen på folk – og giver dem nul kompensation. Det er et angreb, og jeg forstår godt, de er rasende og rystede, over det, og det er vi rigtig mange der er.

Og mit næste spørgsmål vil så være: Hvornår stopper det? Kan den her regering finde på at lave andre angreb, eller kan den garantere, at den ikke igen angriber den danske model?

Kl. 12:04

Første næstformand (Leif Lahn Jensen):

Ordføreren.

Kl. 12:04

Christoffer Aagaard Melson (V):

Jeg vil sige, at samlet set synes jeg, at den her regering faktisk har gjort en hel del, som også fagbevægelsen anerkender er noget, der i hvert fald styrker den danske model. Den her beslutning om at hæve dagpengene i de første 3 måneder, som jeg godt vil sige ikke er noget, der er groet i vores have, er lige blevet meldt ud. Vi har også det her med det forhøjede fradrag for fagligt kontingent, og det er heller ikke groet i vores have, men jeg har i hvert fald hørt fra fagbevægelsen, at de meget tydeligt siger, at det er noget, de synes styrker den danske model. Så sandheden er nok rimelig nuanceret, i forhold til at vi også gør nogle ting, som fagbevægelsen anerkender styrker den danske model, set med deres øjne.

Kl. 12:05

Første næstformand (Leif Lahn Jensen):

Så siger vi tak til hr. Christoffer Aagaard Melson og velkommen til den næste ordfører, hr. Jeppe Søe fra Moderaterne.

Kl. 12:05

(Ordfører)

Jeppe Søe (M):

Man siger til tider, at det bedste forsvar er et angreb. Jeg er uenig. Jeg tror, man har de bedste forudsætninger for at forsvare sig, hvis man tør stå fast på de værdier, der ligger til grund for de beslutninger, man synes skal tages. Det er det, jeg vil tale om i dag, om at stå for noget, om at forsvare de beslutninger, der koster noget – tid, penge, popularitet.

Jeg tror, vi må vænne os til i de kommende årtier, at vi vil være nødt til markant at ændre på den måde, vi lever på. Alle må yde lidt mere, samfundet er et fælles ansvar, verden er et vilkår. Der er krig i Europa, i vores nabolag, vi har ikke råd til at ignorere det faktum, og vi behøver hinanden. Vi skal arbejde for at skabe en verden, hvor vi ikke kriges om alt det, der helt åbenlyst er et fælles anliggende. Vi skal bidrage, det har vi forpligtet os til. Vi skal give vores forsvar de bedste forudsætninger. Man sender ikke sine soldater trygt i krig, det gør man aldrig, det findes ikke. Men vi skylder at sende dem af sted, så de er rustet til at udføre deres job. Vi skylder hinanden den tryghed og tillid. Ingenting er, som det var engang. Der er krig i nabolaget, og vi hæfter solidarisk.

Vi har brug for penge til at bevare de velfærdsværdier, der føles særlig danske. Vi har råderummet til at gøre det, danskerne er duelige, vi skal løse tingene sammen. Debatten om store bededag grunder i et forslag om at finansiere forsvarsudgifter, ikke i en erklæret ambition, men en opgave, vi står over for. Vi har fundet pengene, ikke taget dem ud af budgettet, vi har fundet nye penge. Og ja, vi afskaffer en helligdag, men vi ønsker ikke at anfægte kirkens rolle i samfundet af den grund. Vi har en helt grundlæggende respekt for den danske model. Det synes jeg også forslaget illustrerer. For mig handler den danske model om tillid til de aktører, der varetager anliggender på vegne af os alle sammen, og for mig handler forsvaret om at vise præcis den samme tillid til danskerne. Vi tager vare på hinanden, vi hjælpes ad.

Helligdage er dage med religiøs betydning. Vi fratager ikke nogen deres ret til at dyrke deres religion, men vi tror på, at store bededag handler om andet end det. Det er en af de dage, mange af os længes mod, dage, hvor der er plads til ro, fællesskab og eftertanke, som biskop Peter Birch formulerede det i en kommentar i december, og jeg tilslutter mig. Vi har brug for tid til refleksion, vi har brug for dage, hvor vi kan mærke friheden, måske til at komme os over en forkølelse, som jeg lider af lige nu, men debatten om store bededag har mistet sit fodfæste i en retorik, der taler princippets sag. Men det er jo løsninger, vi leder efter.

Jeg tror på det folkelige fællesskab. Moderaterne er grundlagt på samtalen mellem mennesker. Vi søger langtidsholdbare, virkelighedsnære og pragmatiske løsninger, og den slags tager tid. Jeg er derfor virkelig ked af, at vi er blevet nødt til at fremskynde processen her. Det er ikke det, vi som regering skal stå for, men det giver mening for mig, da processen er et udtryk for netop den danske model. De verserende overenskomstforhandlinger kræver klarhed, og det er det, vi har skabt – klarhed om, præcis hvad det er, vi vil. Upopulært, ja, men pragmatisk politik, der kræver, at man har tillid til det mandat, man bærer som folkevalgt.

De fleste politikere går til valg på et løfte om at tage ansvar. Nu har vi taget det. Jeg tror på, at vi ubesværet her i salen kan blive enige om, at Europa er et fælles anliggende. Vi skal gøre os umage med at forsvare vores værdier, og det gør vi altså ved at investere i dem. Og vi skal bidrage solidarisk ind i fællesskabet. Det er en prioritering, vi må gøre. Det er direkte utroværdigt at bilde danskerne, os selv, ind, at vi kan gøre det hele, uden at det koster noget. Det koster penge, og det tager tid. Den slags mødes sjældent af gallupkærlighed, men det er ansvarligt. Hvis vi ønsker at værne om vores velfærd, skal vi finde pengene til at løfte en lang række udfordringer, forsvaret også – ikke kun, men også.

I december læste jeg en historie om den danske hær. Jeg har gemt den som screenshot, kan jeg forstå det hedder, fordi den var et udtryk for, hvordan tingene bliver meget konkrete, når vi siger det ligefremt. Også jeg har brug for at blive mindet om, at vi er nødt til at se virkeligheden i øjnene, også når den er besværlig. Historien var fra TV MIDTVEST, og de interviewede brigadegeneral Henrik Lyhne. Han fortalte, at man i hæren opererer med udstyr, der længe har skullet udskiftes, og at man har måttet få det bedste ud af det med tyggegummi og gaffatape. Jeg forstår, det er virkeligheden, og selv om den ikke er min, skriver artiklen sig ind i min bevidsthed som noget, jeg kan forholde mig til. Det samme synes jeg gør sig gældende, når vi veksler debatten om store bededag til en løsning, der konkret kræver, at vi alle bidrager med 7 timer af vores tid. For de timer får vi frihed, der fødes i ligeværdige fællesskaber. Mit håb er, som altid, at vi mødes på midten, at vi løfter i flok. Det tager som sagt i omegnen af 7,4 timer årligt, hvis vi hjælpes ad.

Kl. 12:10

Første næstformand (Leif Lahn Jensen):

Tak. Der er en række spørgere, og vi kan nå det inden for tiden. Den første er hr. Karsten Hønge.

Kl. 12:10

Karsten Hønge (SF):

Det lyder rigtig charmerende, når hr. Jeppe Søe hele tiden taler om, at vi skal tage ansvar for vores fælles samfund, og alle mulige variationer over den sætning havde Jeppe Søe jo i sin tale. Hvad ville så ikke være mere naturligt end at søge et fælles ansvar ved at lave en aftale med de parter, der bærer vores arbejdsmarked? Hvad kan forklaringen være på, at man ikke inddrager dem fra starten af ved at spørge: Er der ting, vi kan nå i fællesskab, hvor vi får flere mennesker ind på arbejdsmarkedet? Coronakrisen var én lang historie om, hvordan man bar tingene i fællesskab, for vi kan klare mange ting i fællesskab. Så med alle de ord fra hr. Jeppe Søe, som lyder så rigtige her, ender man alligevel på forunderlig vis fra regeringens side med bare at trumfe sin vilje igennem i stedet for at søge samarbejdet. Der er noget helt fundamentalt i ordførertalen, der bare ikke hænger sammen.

Kl. 12:11

Første næstformand (Leif Lahn Jensen):

Ordføreren.

Kl. 12:11

Jeppe Søe (M):

Der er ikke nogen, der trumfer, i min optik. Vi er sat i verden for at skabe rammerne om en virkelighed. Det er det, vi skal her i salen, og det er sådan set det, vi gør. Det er så op til arbejdsmarkedets parter i netop den danske model at prøve at finde ud af, hvordan de så forholder sig til virkeligheden. Det samme gælder i kirken. Vi laver en forandring, vi laver en ramme om en virkelighed, og kirken må så indordne sig under den virkelighed og finde ud af, hvordan de skal håndtere alterbog og lignende i den sammenhæng. Det er kirkens anliggender, det skal vi ikke håndtere.

Så i min optik ændrer vi i det her Folketing virkeligheden. Vi skaber rammerne, og så er det op til netop arbejdsmarkedets parter og i respekt for dem, at de skal forholde sig til den virkelighed, vi har sat. Og det er det her, vi vil.

Kl. 12:12

Første næstformand (Leif Lahn Jensen):

Spørgeren.

Kl. 12:12

Karsten Hønge (SF):

Jeg sidder lige og tænker på, om jeg nogen sinde har hørt et mere særpræget svar på det spørgsmål, jeg stillede. For jeg kunne forstå det sådan, at det simpelt hen er i respekt for arbejdsmarkedets parter, at man nu kommanderer dem til at gøre noget bestemt. Var det rigtigt forstået? Er det simpelt hen i respekt for fællesskabet og i respekt for fagbevægelsen og arbejdsgiverne, at vi nu får kommanderet dem til at gøre noget ganske bestemt? Jeg mener: Et parti som Moderaterne, der har forsøgt at skabe sig et fundament på, at man skal samarbejde, vælger som en af sine første gerninger at tromle igennem Folketinget med ganske få mandater bag sig og tromle fagbevægelsen og arbejdsgiverne flade ude på arbejdsmarkedet og siger så ovenikøbet nu i en ordførertale, at det faktisk er i respekt for dem, og at det faktisk er, fordi man ønsker at samarbejde. Hvor er det lige, enderne ikke hænger sammen her?

Kl. 12:13

Første næstformand (Leif Lahn Jensen):

Ordføreren.

Kl. 12:13

Jeppe Søe (M):

Jeg talte ikke på nogen måde om respekt, hvad det angår. Jeg sagde, at vi herinde ændrer virkeligheden, og så er det i respekt for dem, at det er dem, der skal finde ud af, hvordan de så håndterer virkeligheden. Det er altså virkelig opgaven herinde at sætte nogle rammer, og så er det da arbejdsmarkedets parter, der skal sørge for i overenskomstforhandlingerne at finde ud af, hvordan de kan håndtere den virkelighed, hvordan de kan putte den ind i overenskomstforhandlingerne. Derfor er det gået stærkt. Vi har lavet en høringsperiode, der er kortere, og det har vi gjort af respekt for, at virkeligheden skal være der, i det øjeblik de forhandler.

Kl. 12:13

Første næstformand (Leif Lahn Jensen):

Så er det fru Inger Støjberg.

Kl. 12:13

Inger Støjberg (DD):

Jeg er simpelt hen lige så forvirret, som hr. Karsten Hønge er, over det svar. For hr. Jeppe Søe indleder ligesom med at sige, at Moderaterne er grundlagt på samtale, og at vi skal løfte i flok, og svarer så hr. Karsten Hønge, at det er i respekt for fagbevægelsen, må vi forstå, at man kommer med afskaffelse af store bededag lige nu. Altså, har hr. Jeppe Søe overhovedet tænkt bare lige lidt længere frem? Hvad hvis respekten udmønter sig i en storkonflikt? Synes hr. Jeppe Søe, det er særlig respektfuldt over for det danske samfund? Det kommer til at koste enormt mange penge, det kommer til at sætte samfundet i stå.

Men allerværst: Respekten kan jo ligge på et meget lille sted, når man kommer til den danske model, for det her er et direkte indgreb i den danske model. Jeg har tidligere været beskæftigelsesminister, jeg har respekten for den danske model. Jeg må altså sige, at jeg føler, den kan ligge på et meget lille sted, når man ser regeringen i dag.

Kl. 12:14

Første næstformand (Leif Lahn Jensen):

Ordføreren.

Kl. 12:14

Jeppe Søe (M):

Jeg er uenig, og jeg har aldrig nogen sinde fra den her talerstol sagt, at vi fjerner store bededag i respekt for nogen. Vi fjerner store bededag, fordi der er behov for at skabe økonomi – økonomi til masser af de udfordringer, vi har. Der er blevet nævnt forsvaret ganske mange gange, ovenikøbet så mange gange, at vi nærmest taler nummererede sedler. Men der er rigtig mange steder, vi kommer til at skulle finde, forhåbentlig i  et bredt fællesskab her i Folketinget, løsninger på de udfordringer, vi kommer til at pille ved i de næste 4 år.

Jeg har aldrig fra den her talerstol sagt, at vi fjerner store bededag i respekt for den danske model. Jeg har sagt, at vi skynder os af respekt for den danske model. Jeg er ikke glad for en høringsfrist på 7 dage, men vi har gjort det, fordi det her skal være afklaret, inden den danske model selvfølgelig kommer med en overenskomstaftale. Det er vigtigt at få det på plads inden. Deri ligger respekten.

Kl. 12:15

Første næstformand (Leif Lahn Jensen):

Spørgeren.

Kl. 12:15

Inger Støjberg (DD):

Ja, nu var jeg så en tur ude hos fagbevægelsen her sidste fredag til et debatmøde, og jeg kan sige, at de ikke oplever, at respekten er særlig stor. De oplever lige præcis det modsatte. Det er jo sådan set også det, hr. Jeppe Søe siger, for så siger han, at det er i respekt for, at så kan arbejdsmarkedets parter indrette sig. Så skal de indrette sig. Altså, det er vel ikke arbejdsmarkedets parter, der skal indrette sig. Vi plejer sådan set at gøre det omvendt. Vi plejer sådan set at sige, at politikere blander sig uden om alt, hvad der handler om overenskomst. Men nu har regeringen jo så lige pludselig trukket en kæmpe opgave ned over arbejdsmarkedets parter.

Jeg siger bare lige igen: Regeringen risikerer at udløse en storkonflikt for det her, og det er ene og alene regeringens ansvar så.

Kl. 12:16

Første næstformand (Leif Lahn Jensen):

Tak. Ordføreren.

Kl. 12:16

Jeppe Søe (M):

Det, vi har gjort, er at gøre en store bededag til en helt almindelig fredag. Det er den virkelighed, vi har skabt, fordi det vil vi, fordi det har vi besluttet. Det kom vi frem med i vores regeringsgrundlag, og der stod bare »en helligdag«. Vi har så ret hurtigt fået tænkt og arbejdet og regnet og fundet ud af, hvordan det her skal være, og den klarhed mener jeg vi skal skynde os med, netop af respekt for de overenskomstforhandlinger, der afsluttes. Så det er sådan set der, respekten ligger. Jeg ændrer ikke på, at vi jo har ændret virkeligheden. Det er jeg helt klar over. Vi her i Tinget ændrer virkeligheden.

Kl. 12:17

Første næstformand (Leif Lahn Jensen):

Tak. Den næste spørger er fru Sólbjørg Jakobsen.

Kl. 12:17

Sólbjørg Jakobsen (LA):

Tak for ordet. Jeg har ikke tal på, hvor mange gange jeg har hørt ordførerens partikollegaer både i Moderaterne og også regeringskollegaer i Socialdemokratiet og Venstre sige, at det jo bare er at bede danskerne arbejde en dag mere. Ordføreren siger selv, at det er 7 timers arbejde. Men det er jo ikke bare en dag mere. Det er at arbejde på store bededag. Ordføreren siger, at det er virkeligheden, at det er rammerne, og at det så må være op til kirken, hvordan man tilrettelægger det, at det må være op til arbejdsmarkedets parter, hvordan man tilrettelægger det.

Hvis det bare er en arbejdsdag, hvis det bare er 7 timer, som regeringen vil have at danskerne skulle yde mere, hvorfor har man så valgt at lægge det på en bestemt dag og ikke ladet parterne selv afgøre, hvornår det skulle være, f.eks. en valgfri søndag, eller hvad det måtte være?

Kl. 12:18

Første næstformand (Leif Lahn Jensen):

Ordføreren.

Kl. 12:18

Jeppe Søe (M):

Jeg tænker, at der er lidt for mange ting, der skal ændres i forhold til lige pludselig at tage en søndag i brug. Det her er en fredag, det er altid en fredag, og derfor har vi besluttet, at den fredag bliver en helt almindelig fredag. Det er sådan set en rimelig nem måde at gøre det på. Jeg ved ikke, om spørgeren har andre ord, i forhold til at vi skulle tage flere ting end 7,4 timer. For det er sådan set det, vi gør. Vi tager én fridag, vi beder danskerne om én gang om året at arbejde ekstra.

Kl. 12:18

Første næstformand (Leif Lahn Jensen):

Spørgeren.

Kl. 12:18

Sólbjørg Jakobsen (LA):

Det er én gang om året, det er én dag, det er 7,4 timer, men det er på store bededag, det vil sige, at rammen indskrænkes mere end nødvendigt. Hvorfor? Man har hørt både biskopper og folk fra fagbevægelsen sige, at der ville være andre dage, som var mere passende. Har man overhovedet undersøgt det, og hvor længe har man det? For da regeringsudspillet kom, sagde man bare, at det skal være én helligdag. Så der var man ikke færdig. Hvor mange dage har man undersøgt? Og har man overvejet at overlade det til arbejdsmarkedets parter, kirken?

Kl. 12:19

Første næstformand (Leif Lahn Jensen):

Ordføreren.

Kl. 12:19

Jeppe Søe (M):

Jeg synes, det er helt legitimt, at både en regering og en politiker vælger at sige, hvad man vil, lægge det frem og forhåbentlig finde flertal for det, og det er det, vi har gjort. Det kan man være uenig i – det er der mange der er – vi mener, det er ansvarlig politik, vi mener, det er et ansvarligt valg, og vi står gerne på mål for det.

Kl. 12:19

Første næstformand (Leif Lahn Jensen):

Så er det hr. Søren Pape Poulsen.

Kl. 12:19

Søren Pape Poulsen (KF):

Tak for det. Jeg hørte ordføreren sige – der er så mange ting, man kunne spørge om her, men man skal jo udvælge noget – at Moderaterne er baseret på samtale. Derfor var ordføreren også ærgerlig over, at der kun var de her 7 dage, og at der manglede tid, for der skulle skabes klarhed. Det tror jeg bare ikke jeg forstår, for i det sekund regeringen har fremsat det her lovforslag, er der jo klarhed. I har flertallet. I gør, lige hvad I vil. Så der er jo klarhed. Så man kunne jo godt have taget den tid, der skulle til i diskussionen om det. Man har ikke prøvet at presse det her. Man kunne godt have taget den ordentlige diskussion. Jeg ved godt, at den er ubehagelig og alt muligt, men det kunne man jo godt, for der er klarhed, fra det sekund I fremsatte lovforslaget.

Kl. 12:20

Første næstformand (Leif Lahn Jensen):

Så er det ordføreren.

Kl. 12:20

Jeppe Søe (M):

Jeg synes ikke, at det er ubehageligt. Jeg synes, det er dejligt at være uenig. Jeg synes, det er dejligt med diskussion. Jeg har hørt fra rigtig mange, for ud over beskæftigelsesordfører er jeg også kirkeordfører, så jeg har haft dobbelt op af telefonopkald, og jeg har talt med dem længe. Jeg har også haft rigtig mange af dem på mit kontor, og det har glædet mig enormt, at den retorik, der bliver brugt udenfor, ikke nødvendigvis er den samme, når man sidder ved samme bord.

Vi kunne sandsynligvis have gjort tingene på mange måder. Det er jeg overhovedet ikke i tvivl om. Der er også rigtig mange, der ville sige, vi skulle finde pengene andre steder, og I er selv kommet med bud. Men det her er det, vi gerne vil. Det er det her, vi står på mål for. Det er det her, vi har lagt frem. Det er det her, vi gerne vil have gennemført, hvis vi kan finde et flertal, og det tænker jeg er muligt.

Kl. 12:21

Første næstformand (Leif Lahn Jensen):

Spørgeren.

Kl. 12:21

Søren Pape Poulsen (KF):

Det håber jeg, ellers bliver det spændende tider det næste stykke tid i dansk politik. Eller det håber jeg for regeringen i hvert fald.

Nu vi er ved det her, er jeg meget fascineret af hele Moderaternes tilgang til det her med, hvordan man er stiftet, og hele diskussionen og samtalen, og at der skal være plads til det. Det var derfor, jeg stillede det første spørgsmål. Så vil jeg gerne lige følge op, for jeg går ud fra, at er der noget, der skal være plads til i Danmark, er det en fri debat, uanset hvem man er. Jeg vil bare høre, om ordføreren er enig i kirkeministerens udtalelser til Altinget om, at hun er overrasket over biskoppernes politisering. Hun kan godt forstå, at de brokker sig, men det er overraskende, at de blander sig i det parlamentariske flertals ret til at bestemme.

Jeg håber, at også biskopperne har ytringsfrihed i Danmark uden at blive kritiseret af politikere.

Kl. 12:21

Første næstformand (Leif Lahn Jensen):

Så er det ordføreren.

Kl. 12:22

Jeppe Søe (M):

Ganske kort efter at det blev offentligt, at vi ville tage store bededag, havde vi i Moderaterne et helt åbent webinar, som hed »Det politiske mødested«, og der havde vi faktisk både biskopper og en økonom med og en fra fagbevægelsen, som var meget, meget rasende på os gennem 1½ time, men på en nuanceret måde. Så vi tør godt samtalen, vi tør godt debatten.

Jeg er ikke enig i, at det er politiseren. Det ville være meget, meget mærkeligt ikke at være imod fra deres side.

Kl. 12:22

Første næstformand (Leif Lahn Jensen):

Næste spørger er fru Victoria Velasquez.

Kl. 12:22

Victoria Velasquez (EL):

Tak for ordet, og tillykke til ordføreren med sin første tale. Man må sige, at det er noget af en ilddåb og med efterfølgende debat at skulle stå på mål for det her.

Jeg vil gerne følge lidt op på det, som fru Inger Støjberg og hr. Karsten Hønge kom ind på, om det her med hensynet til overenskomstforhandlingerne. For det er jo sådan, at arbejdsmarkedets parter faktisk frabeder sig det hensyn, at det skal lande lige nu. Gør det ikke et indtryk, at de egentlig frabeder sig, at det skal gå så hurtigt, og at man vil tromle det igennem inden overenskomstforhandlingerne?

Kl. 12:23

Første næstformand (Leif Lahn Jensen):

Ordføreren.

Kl. 12:23

Jeppe Søe (M):

Jeg lytter absolut til alle, der siger noget, også dem, der er uenige, og det ville også undre mig, om ikke det der havde været en del af debatten, når alt andet har.

Jo, det gør indtryk. Men jeg vil bede de fleste lige forestille sig, at vi ikke havde sagt noget; at der var landet en overenskomst, og at vi 3 måneder efter sagde: Vi tager lige en helligdag, så måske I skulle genåbne og lige mødes en gang igen.

Jeg synes, det er fint at både stå på mål for og være meget, meget klar i mælet om det, man vil. Det er jo sådan set det, man tit efterlyser hos politikere. Vi siger nu, hvad vi vil, og vi siger, at vi gerne vil have det gennemført, så de kan lave overenskomstforhandlingerne på en måde, hvor de kender virkeligheden, som vi fastsætter.

Kl. 12:24

Første næstformand (Leif Lahn Jensen):

Spørgeren.

Kl. 12:24

Victoria Velasquez (EL):

Jeg er enig i, at man skal være klar i mælet om, hvad man vil. Det er også en af de ting, jeg synes er så ærgerligt – at man ikke har været det. Vi har lige haft et folketingsvalg, og man har under valget ikke fortalt, at man ville afskaffe store bededag, og at man ville komme med det her forslag.

Noget af det, som Moderaterne til gengæld sagde at man gerne ville, var at styrke den personlige frihed. Det gør man jo ikke med det her lovforslag. Der er en dag, hvor man nu har fri, selv kan bestemme, om man vil være sammen med sin familie, eller hvad man vil lave, men nu foreslår Moderaterne, stik modsat af hvad de sagde før valget, at det er arbejdsgiveren, der skal diktere, hvad man skal lave.

Kl. 12:24

Første næstformand (Leif Lahn Jensen):

Ordføreren.

Kl. 12:24

Jeppe Søe (M):

Moderaterne gik til valg på at lave reformer. Vi gik til valg på at finde de penge, vi har sagt skal bruges. Vi gik til valg på, at det nationale kompromis ikke var finansieret, og det ønskede vi at gøre. Vi er gået til valg på præcis det her. Har vi nævnt store bededag? Nej, det har vi ikke. For vi gik også til valg på, at efter et valg skulle rigtig mange partier sidde i samme rum og tale sammen, væk fra fastlåste synspunkter, og så skulle vi i det rum prøve at finde ud af, hvilket Danmark vi gerne ville have. Og opstår der idéer derinde? Ja, det gør der. Så botaniseringen i, hvem der er kommet med hvad, er den gamle form for politik: Er det blå blok, er det rød blok? Her er det et samspil og en samtale.

Kl. 12:25

Første næstformand (Leif Lahn Jensen):

Tak. Næste spørger er hr. Morten Messerschmidt.

Kl. 12:25

Morten Messerschmidt (DF):

Tak for det. Jeg skal starte med at indrømme hr. Jeppe Søe, at han jo har helt ret, når han ikke tidligere på denne talerstol har fremført noget som helst. Og tillykke med jomfrutalen – jeg har lige skrevet under på en lille hilsen. Når det så er sagt, synes jeg, der er nogle ting, som hr. Jeppe Søe nævner, der kalder på lidt interesse. For det første hans formulering om, at »vi bestemmer«, »vi gør«. Nej, jeg går ud fra, at man stadig væk agter at afskaffe helligdagen ved kongelig resolution, som er under statsmagten, dvs. under kongemagten, dvs. under regeringen – ikke Folketinget. Og helt generelt kalder hr. Jeppe Søes indlæg på et spørgsmål om hans og hans partis syn på traditionen. Jeg kan ikke finde noget tidligere eksempel på, at man ved kongelig resolution har gennemført gennemgribende eller også mindre gennemgribende reformer af folkekirkens indre anliggender uden at have så meget som én biskoppelig opbakning. Kan hr. Jeppe Søe det, og synes han ikke, det er underligt med så kort en frist, så kort en proces, at man gennemfører noget, hvor man har hele kirken imod sig?

Kl. 12:26

Første næstformand (Leif Lahn Jensen):

Ordføreren.

Kl. 12:26

Jeppe Søe (M):

Som hr. Morten Messerschmidt udmærket ved, deler vi to værdier på det kristne område og også i forhold til traditioner. Det har vi talt om utallige gange tidligere. Og jeg synes faktisk, det er vigtigt. Jeg har også Grundtvig helt bogstaveligt tatoveret på min ryg i en ret stor udgave, som er vældig grim. Men det er godt at have ham under huden, og jeg bliver nødt til at sige, at jeg, på trods af at jeg både har Grundtvig med mig og også har gæsteprædiket i kirker i rigtig mange år, faktisk kan stå på mål for den her beslutning. Jeg mener, at store bededag er den dag, det skal være, hvis man skal tale om at tage en helligdag væk. Jeg mener, det er fuldstændig i tråd med de grundtanker, der måtte være i kirken. Havde vi taget andre dage i brug, havde jeg i hvert fald personligt haft sværere ved at gøre det. Jeg synes, det er helt legitimt, når vi skal tage en helligdag, at vi har peget på netop den. Det ligger i hvert fald meget tæt på mine værdier.

Kl. 12:27

Første næstformand (Leif Lahn Jensen):

Spørgeren.

Kl. 12:27

Morten Messerschmidt (DF):

Jamen så lad os tage fat på Grundtvig. Han var jo netop imod § 88, som den hed dengang i 1849, og jeg føler mig ret overbevist om, at han ikke bare ville være imod afviklingen af store bededag ud fra et traditionalistisk synspunkt, men at han ville være fuldstændig oppe i det røde felt over den måde, regeringen her vælger at gribe det an på. Når man på trods af den skønsomhed og på trods af det krav om samtale, som siden reformationen har været grundlaget for reguleringen mellem konge og kirke, overhovedet ikke kan få en eneste præst, en eneste provst, en eneste biskop til at bakke op om det her, ringer det så ikke en lille bekymringsklokke i hr. Jeppe Søes hoved – især med Grundtvig brændende på ryggen?

Kl. 12:28

Første næstformand (Leif Lahn Jensen):

Tak. Så er det ordføreren.

Kl. 12:28

Jeppe Søe (M):

Det gør det absolut ikke. Jeg tror også, at hr. Morten Messerschmidt kan huske, at i det øjeblik der var diskussioner mellem universiteterne og kirken, begyndte der en diskussion om, hvorvidt Vorherre måske ikke havde skrevet Bibelen, og hvis han havde, havde han skrevet den af fra andre religioner, og i det øjeblik var der ingen af de to parter, der ønskede at tale med hinanden. Grundtvig derimod sagde: Det er nu, vi skal tale sammen, vi kan ikke gøre det på universitetet, vi kan ikke gøre det i kirken, vi skal gøre det på et levende sted. Og der opfattede han i virkeligheden højskolen som et sted, hvor samtalen kunne foregå. Lige nu har vi netop samtalen, og det har vi givet god tid til netop her i salen.

Kl. 12:28

Første næstformand (Leif Lahn Jensen):

Næste spørger er hr. Kim Edberg Andersen.

Kl. 12:28

Kim Edberg Andersen (NB):

Tillykke til hr. Jeppe Søe med jomfrutalen. Det kilder altid lidt i maven. Jeg synes, at hr. Jeppe Søe selvfølgelig gør det rigtig godt. Det er rart at se, at han står på mål for noget. Men der er nogle ting, jeg bliver nødt til at spørge hr. Jeppe Søe om, for i talen var hr. Jeppe Søe meget inde på, at det her jo var på grund af krig i Ukraine – at det var meget forsvarsbetinget. Skal vi ikke lige hurtigt slå fast, at store bededag har overlevet både krige og konflikter i Europa før, så det er lidt søgt, at det skulle være forklaringen?

Mit spørgsmål til hr. Jeppe Søe er: At fjerne store bededag, helligdagen og fridagen, er selvfølgelig noget, I kan, for det er, som du siger, det, I vil, men er virkeligheden ikke den, at det, I siger om det mandat, som I jo bakker det op med, når I står lige så frisk herude foran salen og siger, at I har et parlamentarisk flertal bakket op af befolkningen, ikke er rigtigt, og at næsten 70 pct. – de skuldre, I står på, når I danner nyt flertal i Folketingssalen – ville have stemt anderledes i dag og med sikkerhed ville have beholdt deres store bededag? Så kan du lige lynhurtigt forklare mig, hvordan man kan sige, at man har et flertal (Første næstformand (Leif Lahn Jensen): Ja tak!), når verden viser, at det har man ikke?

Kl. 12:30

Første næstformand (Leif Lahn Jensen):

Jeg vil lige gøre opmærksom på, at der er en del, der bruger direkte tiltale. Det bruger vi ikke her i Folketingssalen.

Så er det ordføreren.

Kl. 12:30

Jeppe Søe (M):

Der er meget, vi skal vænne os til. Nu tabte jeg så tråden. Nåh ja, det var det om mandatet. Vi har haft en folkeafstemning om det her. Vi har haft en folkeafstemning den 1. november, og der blev sammensat et Folketing, og der er så nogle af de partier, der er gået ind i et rum – nogle forlod det undervejs – og fra det rum er vi kommet ud med et regeringsgrundlag. Det mener jeg sådan set er at have et folkeligt mandat. Har vi et folkeligt mandat til præcis store bededag? Nej, det har vi ikke. Der er masser af andre ting i regeringsgrundlaget, som vi ikke er gået til valg på, og jeg har heller ikke kunnet finde nogen regeringer, som en til en har gået til valg på alt det, de har gjort i de 4 år.

Vi kan tage Venstreregeringen, som var en mindretalsregering. På et tidspunkt gik de ind i en VLAK-regering. Det var jo ikke sådan, det var noget, de gik til valg på, eller at de ting, som de lige pludselig der mente, var noget, de var gået til valg på; det var noget, der var opstået undervejs, og det er derfor, vi har et demokrati som det, vi har. Der er valgt folk i Tinget, og de skal så finde ud af det. Vi har fundet ud af det.

Kl. 12:31

Første næstformand (Leif Lahn Jensen):

Tak. Spørgeren.

Kl. 12:31

Kim Edberg Andersen (NB):

Nu anerkender jeg jo fuldt ud, at især ordførerens parti ikke gik til valg på ret meget og derfor heller ikke skal stå på mål for ret meget. Det er fair nok. I er i en udviklingsfase, og I har så heller ikke sagt, at I vil fjerne store bededag, og det respekterer jeg jo. I forhold til de andre partier kan man sige, at det mandat, de sidder med i regeringen nu, jo i hvert fald ikke er det mandat, som de inden valget sagde til befolkningen at de skulle stemme på dem for.

Men vil hr. Jeppe Søe ikke bare lige bekræfte mig i, at såfremt vi nu her i Folketingssalen kan finde 60 mennesker, som rent faktisk ikke er bange for demokratiet, har I nok ikke det mandat i befolkningen, som I siger I har?

Kl. 12:32

Første næstformand (Leif Lahn Jensen):

Tak. Ordføreren.

Kl. 12:32

Jeppe Søe (M):

Retorikken i det der er så lidt det, at vi skulle være bange for demokratiet. Jeg er ikke bange for demokratiet, overhovedet. Jeg tror, det er mere gallupegnet at give end at tage. Hvis vi lavede en folkeafstemning om, om vi skal lave nogle checks, tænker jeg der er stor chance for, at det bliver et rungende ja.

Jeg forestiller mig, at hvis man går til valg på – og det var faktisk det, vi gjorde – at ville skabe markante reformer, ville der være nogle ting, vi måtte gøre markant anderledes, og det ville også komme til at koste noget, også for danskerne. Det er faktisk det, vi gik til valg på. Vi har sagt det åbent. Vi har ikke nævnt store bededag, men vi har søreme sagt, at der var mange ting, der ville blive anderledes.

Kl. 12:32

Første næstformand (Leif Lahn Jensen):

Næste spørger er hr. Kristian Bøgsted.

Kl. 12:32

Kristian Bøgsted (DD):

Tak. Først tillykke til ordføreren med den første tale deroppefra. Vi har jo hørt, at hr. Jeppe Søe er god til at snakke om mange ting uden måske at nærme sig noget konkret, så lad os prøve en ny disciplin, hvor det mere er ja-/nejspørgsmål.

Først vil jeg spørge: Vil hr. Jeppe Søe anerkende, at det forslag om at afskaffe store bededag simpelt hen ikke – med alt det, der kommer frem – er gennemregnet?

Det næste spørgsmål er: Er hr. Jeppe Søe enig i den udtalelse, der kom den anden dag fra hr. Jeppe Søes partiformand, om, at det er danskerne, der simpelt hen ikke forstår det her? Er hr. Jeppe Søe enig i den præmis, at det er danskerne, der ikke forstår det?

Kl. 12:33

Første næstformand (Leif Lahn Jensen):

Ordføreren.

Kl. 12:33

Jeppe Søe (M):

Nej og nej. Jeg mener, det var sådan, jeg blev bedt om at svare, altså at det kun måtte være ja eller nej. Hvis jeg må uddybe det bare en anelse, for det ligger meget til vores parti at gøre, vil jeg sige til det allerførste, at vi bliver nødt til i det her Folketing at kigge på Finansministeriets regnemaskine. Den er enig med os. Nationalbanken er enig med os. Så må vi se, hvem der får ret. Økonomi er på den måde også, at det bliver drøftet fra alle mulige sider – det tror jeg også I kender i jeres parti – altså at man kan være fuldstændig sikker på noget, og så kommer der nogen og mener noget andet. Vi bliver nødt til i det her Folketing at regne med de regnemaskiner, der er i Finansministeriet, og som Nationalbanken bakker op.

Til det sidste: Jeg kender udenrigsministeren så godt, at jeg kan sige, at det ikke var det der, han sagde. Jeg ved godt, at det var det, der var overskriften. Jeg er ret sikker på, at den danske befolkning, som kommer til at vurdere os om 4 år, på et tidspunkt ved en nuanceret samtale vil forstå, at der er forandringer, der skal til i det her samfund, og at det kommer til at koste, når vi laver forandringer så store, som vi har tænkt os at lave dem.

Kl. 12:34

Første næstformand (Leif Lahn Jensen):

Tak. Spørgeren.

Kl. 12:34

Kristian Bøgsted (DD):

Men det vil jo sige, at så mener ordføreren, at de nye tal og de nye sager, der kommer frem her med ting, der viser, at den første beregning ikke holder, og at der er konsekvenser ved det, ikke passer. Og i forhold til at mine gamle arbejdskollegaer ude på fabrikken står og er utilfredse med, at der kommer en udtalelse om, at det er danskerne, der ikke forstår det, vil jeg bare sige til ordføreren: De forstår godt, hvad der skal ske, og hvorfor – de er bare ikke enige i den præmis, regeringen er kommet med. Man må ud at snakke med dem på en anden måde i stedet for.

Kl. 12:35

Første næstformand (Leif Lahn Jensen):

Ordføreren.

Kl. 12:35

Jeppe Søe (M):

Jeg vil bede dine arbejdskolleger om at læse længere ned i artiklen eller se det videoklip, som det hele bundede i, for det er ret vigtigt for at få dybden i de svar, der blev givet. Der vil man kunne gå ind og se dybden i det – det ligger også i en lang podcast. Så hvis man vil ned i den sag om, hvad det var, udenrigsministeren i virkeligheden sagde, kan jeg virkelig anbefale den podcast, som artiklen bygger på.

Dit første spørgsmål har jeg glemt hvad var.

Kl. 12:35

Første næstformand (Leif Lahn Jensen):

Jeg ved godt, at det er meget svært at stå på talerstolen og ikke bruge direkte tiltale, men vi skal alle lige vænne os til det. Det er svært, men jeg skal nok holde øje med det – det er min opgave.

Den næste spørger er hr. Carsten Bach. Værsgo.

Kl. 12:36

Carsten Bach (LA):

Tak. Også herfra tillykke med en fantastisk første præstation fra talerstolen – respekt for det. På ordførerens tale kunne jeg forstå, at ordføreren faktisk har forstået, at det her forslag er upopulært. Spørgsmålet er så, om hr. Jeppe Søe og Moderaterne har forstået, at grunden til, at det er upopulært, er, at regeringen jo ved lov vil indskrænke danskernes fritidsliv, måske endda også danskernes åndelige liv, og ved lov annullere de frivillige aftaler, danskerne har indgået med deres arbejdsgivere om balancen imellem arbejdslivet og fritidslivet. Og spørgsmålet er, om Moderaterne er fuldstændig ligeglade med danskernes fritidsliv og med de frivillige aftaler, som danskerne har indgået med arbejdsgiverne om balancen imellem fritidsliv og arbejdsliv.

Kl. 12:37

Første næstformand (Leif Lahn Jensen):

Ordføreren.

Kl. 12:37

Jeppe Søe (M):

Jeg kender ikke alle dem, som er blevet spurgt af Gallup. Det lyder, som om Carsten Bach har ringet dem op og talt med nærmest alle sammen for at vide, hvad det præcis er, de er imod.

Jeg tænker, at den her sag kræver fordybelse og nuancer, og det er faktisk det, vi står for. Jeg er som sagt ked af høringsperioden, men når jeg læser høringssvarene, og det har jeg gjort – der er 250 sider – så kan jeg jo læse, at folk har taget sig rigtig god tid alligevel. De er faktisk kommet i dybden. Og nu har vi en diskussion herinde, som tager den tid, som vi har valgt skal være den korrekte tid til det, fordi vi også her i salen skal lytte til hinanden og vi skal have udvalgsarbejde og lignende. Det her er jo ikke en hastesag – dem skal vi helst have meget, meget få af og primært, når bevillinger skal køres videre og der er noget at haste for.

Så vi vil gerne den nuancerede samtale. Og jeg tror i virkeligheden ikke, at det der er grunden til, at danskerne er imod.

Kl. 12:38

Første næstformand (Leif Lahn Jensen):

Spørgeren.

Kl. 12:38

Carsten Bach (LA):

Tak for svaret. Så kan jeg også forstå på regeringen, at det ikke stopper ved store bededag. Man har tænkt sig at gennemføre mere, der også er upopulært. Og der må man jo så stille sig selv det spørgsmål og stille ordføreren det spørgsmål: Hvor stor en del af danskernes fritidsliv skal inddrages for at få gennemført Moderaternes politiske projekt, regeringens politiske projekt? Og vækker det ikke også bekymring hos ordføreren, når forsvarets personelorganisationer faktisk stiller sig en lille smule undrende over for det her meget kraftige kryds mellem finansiering af forsvaret og så afskaffelse af store bededag?

Kl. 12:38

Første næstformand (Leif Lahn Jensen):

Tak. Så er det ordføreren.

Kl. 12:38

Jeppe Søe (M):

Jeg har altså ikke sagt, at vi tager flere fridage – ikke på nogen måde. Det, jeg sagde, var, at det ikke kan stoppe her, for vi har brug for flere penge, og derfor bliver vi nødt til bredt i Folketinget at finde økonomi til de ting, der skal foregå. Og det er ikke kun penge. Der står folk nede på Slotspladsen utallige gange og kæmper for en sag med bannere. Jeg tror også, de ville stå der rigtig meget, hvis det var jer, der havde flertal. Og der må nogle af dem jo både sige til politikerne, at politikerne skal gøre noget, men de skal også gøre noget selv. Vi kommer til at leve markant anderledes i de næste årtier.

Kl. 12:39

Første næstformand (Leif Lahn Jensen):

Så er det fru Helle Bonnesen.

Kl. 12:39

Helle Bonnesen (KF):

Først og fremmest vil jeg gerne sige tillykke til hr. Jeppe Søe med jomfrutalen, og så vil jeg sige, at vi jo er to her, som deler ordførerskaber – beskæftigelse og kirke – som jo har vist sig at være en meget, meget fantastisk kombination. Hr. Jeppe Søe taler om respekten for arbejdsmarkedet, altså at man sørger for at skynde sig at få afskaffet store bededag, så man kan give respekt til arbejdsmarkedet, så der kan forhandles. Nu står vi i den situation, at den danske kirke har en unik kirkemodel, hvor en helligdag udløser en fridag. Hvor er respekten for, at folkekirken bliver hørt i den her sag?

Kl. 12:40

Første næstformand (Leif Lahn Jensen):

Ordføreren.

Kl. 12:40

Jeppe Søe (M):

Når jeg taler om respekten, handler det om at sige, at vi gerne vil stå på mål for de ting, vi klart har besluttet at gennemføre. Det betyder altså med andre ord, at når vi vil noget, siger vi det, og når vi siger noget, vil vi det, og når vi vil noget, gør vi det, hvis vi kan finde flertallet i den her sammenhæng. Og her har det måttet gå stærkt på grund af overenskomstforhandlingerne. Jeg er helt sikker på, at kirken, og det siger de jo også, når man taler med dem, kan forholde sig til den her situation. At de er imod, forstår jeg. At fagbevægelsen er imod lige nu, forstår jeg, men jeg er ret sikker på, at vi nok skal finde hinanden igen.

Kl. 12:40

Første næstformand (Leif Lahn Jensen):

Spørgeren.

Kl. 12:40

Helle Bonnesen (KF):

Hr. Jeppe Søe siger, at det her kan vi gøre. Men hvad kan kirken gøre? Kirken er taget som gidsel i den her sag. Det er, som om man har inviteret til fest, hvor folkekirken ikke er inviteret, men de må godt komme og rydde op bagefter. Hvad har ordføreren af kommentarer til det?

Kl. 12:41

Første næstformand (Leif Lahn Jensen):

Ordføreren.

Kl. 12:41

Jeppe Søe (M):

Når man bruger ord som gidsel – tidligere var der også noget med, om man myrder sin kone og meget andet – så synes jeg, vi er ude i en retorik, der i hvert fald ikke hverken gavner respekten for politikere eller for samtalen. Det er ikke den måde, vi i hvert fald taler om det på. Vi har ikke taget kirken som gidsel. Vi har sagt, hvad vi gerne vil med nogle rammer i virkeligheden, og vi lægger det så op til kirken at prøve at forholde sig til den virkelighed – om de er uenige eller ej. Og det betyder, at f.eks. alterbogen ikke er noget, hvor vi går ind og siger, at det kunne være smart, hvis I flyttede en sætning et andet sted hen. Det er deres teologiske grundviden, der skal ændre alterbogen, selvfølgelig.

Kl. 12:41

Første næstformand (Leif Lahn Jensen):

Så er det hr. Pelle Dragsted.

Kl. 12:41

Pelle Dragsted (EL):

Tak for det, og tak for jomfrutalen. Jeg kan godt høre, der har været lidt gæsteprædikener på erfaringsbogen, og det er fint. Det er selvfølgelig også en svær sag at skulle forsvare, for det er jo en sag, hvor I har, ja, stort set alle imod jer, også befolkningen, og ikke mindst fordi den selvfølgelig ikke er blevet spurgt.

Men det, jeg vil spørge til, er noget, hvor jeg har haft meget svært ved at få et svar fra Socialdemokraterne. Man tegner jo det her billede af, at det her fridagstyveri, eller hvad vi skal kalde det, ligesom er nødvendigt for at kunne finansiere alle de andre ting, regeringen gerne vil. Men kan ordføreren bekræfte, at der også i regeringsgrundlaget f.eks. ligger skattelettelser for 7 mia. kr., og at ca. 2,7 af dem tilgår de allermest velstående danskere såsom virksomhedsarvinger, ejendomsspekulanter og dem, der betaler topskat? Og kan ordføreren dermed også bekræfte, at hvis man ikke prioriterede at give de her skattelettelser til nogle af Danmarks rigeste familier, ville man have de samme penge, som man får ved at stjæle en fridag fra danskerne? Med andre ord er valget, som regeringen træffer, at man synes, det er vigtigere at give de her skattelettelser, end at danskerne kan få den her forårsfridag med familien.

Kl. 12:43

Første næstformand (Leif Lahn Jensen):

Ordføreren.

Kl. 12:43

Jeppe Søe (M):

At alle er imod os, er måske ikke lige det, jeg oplever. Min indbakke ser også anderledes ud, og hvis man spørger Gallup – hvis man har lyst til det – så kan man jo lige se en måling, hvor Moderaternes vælgere rent faktisk ikke synes, at vi er på vildspor. Nu kalder hr. Pelle Dragsted det for tyveri og lignende, men lad mig svare på det med skattelettelserne. Ja, vi er en sammensat regering. Vi er sammensat af forskellige tidligere fastlåste ideologier, som har forsøgt at finde en mellemvej, og hr. Pelle Dragsted kan selvfølgelig godt fokusere rigtig meget på, hvad de rige får. Det ville undre mig meget, hvis ikke hr. Pelle Dragsted gjorde det, men jeg synes også, at hr. Pelle Dragsted så skylder at kigge på hele regeringsgrundlaget og sige, at vi jo sådan set også gavner i bunden for at sikre et bedre arbejdsmarked og sikre, at flere kommer på arbejde. Det er jeg helt klar over at vi er uenige om på mange punkter, men jeg synes, regeringsgrundlaget er et glimrende fundament og et bevis på, at der sker noget, når rød og blå rent faktisk går i stue sammen og prøver at finde løsninger.

Kl. 12:44

Første næstformand (Leif Lahn Jensen):

Spørgeren.

Kl. 12:44

Pelle Dragsted (EL):

Jeg er ikke sikker på, at jeg fik et svar, men jeg kan prøve at gøre det helt enkelt. Er det vigtigere for den her regering, at nogle af Danmarks rigeste familier får 1 mia. kr. i skattelettelser, end at danskerne kan holde en forårsfridag, når det bliver lidt lysere, holde en forlænget weekend med familien? Kan ordføreren bekræfte, at det altså er vigtigere at bruge 1 mia. kr. på skattelettelser til virksomhedsarvinger, 1 mia. kr. til ejendomsspekulanter og 700 mio. kr. til topskatteydere, og at for at have råd til det er man altså parat til at snuppe en fridag fra danskerne?

Kl. 12:44

Første næstformand (Leif Lahn Jensen):

Ordføreren.

Kl. 12:44

Jeppe Søe (M):

Jeg har ikke lyst til at gradbøje vigtigheden af forskellige ting. Så kunne man også tage kulturpas eller kulturstøtte eller alt muligt andet og spørge, om det er vigtigere. Og hr. Pelle Dragsted vælger så det, som passer til Enhedslistens vælgere at mene er vigtigere.

Jeg vil ikke sige, at noget er vigtigere end andet. Vi har lagt et regeringsgrundlag frem som et hele. Vi har tænkt os at gennemføre det regeringsgrundlag som et hele. Det er ganske enkelt det her, vi gerne vil, og som vi søger opbakning til. Og som hr. Pelle Dragsted også ved, er der rigtig meget i grundlaget, som kræver forhandling, masser af forhandling i den her sal og arbejdsgrupper og lignende, og der håber jeg, at hr. Pelle Dragsted vil dukke op.

Kl. 12:45

Første næstformand (Leif Lahn Jensen):

Tak. Så er det hr. Hans Kristian Skibby.

Kl. 12:45

Hans Kristian Skibby (DD):

Tak, hr. formand. Nu var hr. Jeppe Søe inde på, at noget er vigtigere end andet, og det er jo sådan set også rigtigt nok, men der er jo også nogle brancher her i Danmark, som måske er mere vigtige for vores samfund end andre. Nogle genererer arbejdspladser bedre end andre, nogle genererer omsætning, og nogle genererer skatteindbetalinger osv. Og jeg er helt med på, at der også er nogle fordele ved at lade nogle arbejde længere, men omvendt er der jo et hav af brancher, som det går den gale vej for. Det kan være vores kræmmermarkeder, det kan være turistbusvognmænd, det kan være restauranter, det kan være miniferiearrangører, det kan være sommerhusudlejere, det kan være campingpladser, det kan være hoteldrift, det kan være museer, det kan være sommerlande, det kan være legelande. Det kan være et hav af forskellige arbejdspladser, hvor man nu kan se frem til at få en mindre omsætning, færre besøgende, fordi de ikke får nogen kunder i butikken de her dage, bl.a. i bededagsferien.

Anerkender ordføreren, at der er et hav af danske arbejdspladser, som kommer til at betale, også på tab af danske liberale arbejdspladser?

Kl. 12:46

Første næstformand (Leif Lahn Jensen):

Ordføreren.

Kl. 12:46

Jeppe Søe (M):

Jeg anerkender, at der selvfølgelig er ting, som ændrer sig i samfundet, når vi laver en forandring som det her, og der er nogle, det vil ramme mere end andre. Jeg er nu ret sikker på, at danskerne nok skal finde tidspunkter at holde ferie på, og jeg er også ret sikker på, at f.eks. dem, der skal konfirmeres på en store bededag, ikke tænker: Nå, men når det ikke kan blive den dag, vil jeg slet ikke sige ja til Vorherre på nuværende tidspunkt. Jeg tror, de finder andre tidspunkter. Jeg tror i virkeligheden, at noget af det, danskerne absolut kan, er at finde udveje. Det har vi i hvert fald lært de sidste par år – hvordan man gebærder sig, når politikerne lægger rammerne for noget.

Vi står fuldstændig på mål for, at vi lægger rammerne for noget, som nogle kan mene er meget upopulært. Men jeg er hundrede procent sikker på, at vi alle sammen nok skal finde tid, også til camping og kræmmermarkeder og lignende, Døllefjelde-Musse Marked, og hvad der ellers måtte ligge i bededagsferien.

Kl. 12:47

Første næstformand (Leif Lahn Jensen):

Spørgeren.

Kl. 12:47

Hans Kristian Skibby (DD):

Jamen jeg synes, det er noget overfladisk. Det er jeg nok nødt til at sige. Altså, jeg har været erhvervsordfører herinde i 11 år. Det, som ordføreren går ind på og siger, at ja, ja, det falder bare på nogle andre dage, er jo ikke rigtigt. Vi kan tage Hotel Koldingfjord, og det gælder mange af de steder. De mister en omsætning på omkring 0,5 mio. kr. alene på grund af det lovforslag, som ordføreren står her og er fadder til sammen med andre. Der er jo et hav af eksempler på det. Det gælder også min egen lille familie derhjemme. Jeg har en søn, der skal konfirmeres, i øvrigt i 2024 på bededag. Vi har lejet lokaler. Er det også en regning, som man kan få refunderet herinde hos regeringen?

Kl. 12:48

Første næstformand (Leif Lahn Jensen):

Ordføreren.

Kl. 12:48

Jeppe Søe (M):

Jeg er ikke klar over, om regeringen har mulighed for at betale for spørgerens søns lokaler. Jeg forestiller mig det ikke, men jeg er ret sikker på, at spørgerens lokaler måske vil blive flyttet til et andet tidspunkt, for jeg tror, at spørgerens søn sandsynligvis skal konfirmeres alligevel.

Ja, det her har betydning for mange. Altså, der er ikke nogen af os, der lægger skjul på, at det er en forandring. Vi har taget en helligdag og gjort den til en almindelig dag, og det gør vi altså, for at vi alle sammen løfter i flok.

Kl. 12:48

Første næstformand (Leif Lahn Jensen):

Den næste spørger er hr. Sigurd Agersnap.

Kl. 12:48

Sigurd Agersnap (SF):

Tak for ordet, formand. Jeg vil gerne spørge ordføreren lidt til økonomien i det her. For først var meldingen fra regeringen, at der skulle afskaffes en helligdag – store bededag er det så blevet – for at vi kunne finansiere forsvaret; det kunne jeg også høre stadig væk går lidt igen i ordførerens tale i dag. Siden har regeringen jo så anerkendt, at det ikke helt er sådan, det hænger sammen, altså at man ikke nødvendigvis skal afskaffe store bededag for at finansiere forsvaret.

Derfor vil jeg bare høre helt simpelt: Hvad mener Moderaterne at de her 3 mia. kr. skal bruges på?

Kl. 12:49

Første næstformand (Leif Lahn Jensen):

Ordføreren.

Kl. 12:49

Jeppe Søe (M):

Når vi kiggede på det nationale kompromis, da det kom, var det, at der skulle findes penge, noget af det, vi rent faktisk kritiserede og også gik til valg på. Allerede da det nationale kompromis kom, kunne vi se – og vi var også ude at sige – at pengene jo ikke er fundet; de er kunstigt fundet. Dem skal vi have fundet, og det gik vi til valg på.

Så der har vi fundet nogle penge til det nu. Og så skal vi finde nogle til andre ting: til psykiatrien, til sundhedssystemet, til grøn omstilling, til rigtig mange af de ting. Der kommer vi da til at skulle finde penge i det her Folketing, og jeg går da stærkt ud fra, at det er noget, der vil være en bred interesse i at finde og også i at gå ind i de forhandlinger og finde pengene til de udfordringer, vi har.

Men spørgeren har selvfølgelig ret i, at det jo ikke er nummererede sedler – jeg tror, det er sådan, min egen partiformand sagde på et tidspunkt – men det betyder ikke nødvendigvis, at pengene ikke går dertil. For vi bliver nødt til at sætte flueben ved nogle af de penge, der er brugt, og så skal vi finde nye.

Kl. 12:50

Første næstformand (Leif Lahn Jensen):

Spørgeren.

Kl. 12:50

Sigurd Agersnap (SF):

Der er jeg jo helt enig med ordføreren – og også med ordførerens formand, der har udtalt det – i, at sedlerne ikke er nummererede. Men er ordføreren så ikke også enig i, at man med samme logik helt præcis kunne sige, at de her penge går til topskattelettelser eller skattelettelser til nogle af de rigeste i samfundet?

Kl. 12:50

Første næstformand (Leif Lahn Jensen):

Værsgo.

Kl. 12:50

Jeppe Søe (M):

Det kunne man sikkert godt, og så skulle man finde nogle andre penge, hvor man så sagde: Det er så dem, vi dækker forsvaret med. Vi prøver egentlig meget simpelt – og det er sådan, vi også har gjort i Moderaterne fra starten – at finde ud af, at her, her, her, her og her mangler der penge, og så kan man sætte flueben.

Det er der nogen der kan. Andre partier kan sige: Jamen vi mangler 70 mia. kr., så lad os gå i enrum og prøve at finde dem. Jeg tror, det er meget, meget fint, at man i virkeligheden en gang for alle siger: Det her er de steder, hvor vi skal have fundet penge. Og her har man så gjort det til det.

Kl. 12:51

Første næstformand (Leif Lahn Jensen):

Så er det fru Mai Villadsen.

Kl. 12:51

Mai Villadsen (EL):

Tak for det, og tillykke til ordføreren for debuten på talerstolen. Det går jo ganske udmærket. Jeg vil selvfølgelig forsøge at forpurre det på det groveste.

Jeg blev faktisk lidt nysgerrig, da jeg hørte ordføreren svare en anden spørger, at han var glad for, at den retorik, som nogle forskellige organisationer havde brugt, ikke blev brugt, da han holdt møde med de organisationer, så jeg kunne egentlig godt tænke mig at høre, hvilke organisationer og parter uden for Christiansborg ordføreren mener i den her sag taler grimt, forkert og dårligt og har en skidt retorik, som det blev udtrykt.

Kl. 12:51

Første næstformand (Leif Lahn Jensen):

Ordføreren.

Kl. 12:51

Jeppe Søe (M):

Jeg mener i virkeligheden, at selv herinde i salen i dag er der blevet brugt ord, som vi slet ikke behøver at bruge som politikere, når vi er uenige med hinanden. Der blev spurgt til politikerlede tidligere, og jeg tror, at det i virkeligheden er noget af det, danskerne mange gange reagerer på, nemlig at man begynder at tale om tyveri, trussel, eklatant angreb på og sådan noget.

Lad os nu tale sammen på en bedre måde, selv om vi er uenige, og det synes jeg i virkeligheden at vi netop kan. Vi kan godt stå her, og spørgeren taler retorisk om, at det vil spørgeren forsøge at forpurre, og det bliver dejligt, men når vi når derud, har vi en anden samtale. Den har vi jo også med dem, som står på den anden side af den her mur, og som også står der på søndag.

Noget af det, der faktisk også glæder mig at opleve som politiker, er, at meget af den rå tale, vi som vælgere, som jeg jo også var for kort tid siden, har hørt gennem lang, lang tid, også herinde i salen, kommer vi ikke ud og bliver mødt med som politikere, når vi begynder at tale sammen, men som nogle, man faktisk kan tale med.

Kl. 12:52

Første næstformand (Leif Lahn Jensen):

Spørgeren.

Kl. 12:52

Mai Villadsen (EL):

Jeg må bare sige, at set fra min stol synes jeg kun, der er blevet brugt fair retorik i den her sag, fordi regeringen jo her, mener jeg, og det synes jeg man med rette kan sige, tromler ind over en befolkning med et forslag, man slet ikke har hørt dem om. Derfor ærgrer det mig også, at ordføreren ikke vil være klar, med hensyn til hvilke organisationer ordføreren øjensynligt mener har en dårlig retorik i det her spørgsmål.

Men så vil jeg spørge om noget andet i stedet. For ordførerens tale kom meget ind på, at Moderaterne jo er skabt i samtale mellem mennesker. Jamen skal vi så ikke samtale og bruge den eftertænksomhed, som der blev henvist til, og spørge befolkningen i det her spørgsmål?

Kl. 12:53

Første næstformand (Leif Lahn Jensen):

Ordføreren.

Kl. 12:53

Jeppe Søe (M):

Jo, vi spurgte befolkningen den 1. november. De sammensatte et Folketing, der er vi så gået sammen nogle mennesker i en regering, og der er vi fremkommet med et regeringsgrundlag. Det har altså været debatteret, siden vi kom med det i december. Vi har haft en bred debat, mailboksen har været voldsom, og samtalerne på telefonen har været voldsomme. Nu har vi den her i salen. Vi har god tid til det.

Kl. 12:54

Første næstformand (Leif Lahn Jensen):

Så er den næste spørger hr. Søren Espersen.

Kl. 12:54

Søren Espersen (DD):

Tak. Nu er det ikke til at smide tøjet i Folketingssalen, men det er vi mange der er ærgerlige over, for jeg tror, vi alle gerne vil se Grundtvig som tatovering på ordførerens ryg, forstod jeg det var. Det er godt nok.

Jeg har lagt mærke til, at hver gang en repræsentant for regeringspartierne starter omkring det her emne, starter man altid med at sige, at der er krig i Europa. Men det ved vi godt. Vi har fundet ud af det, og jeg synes, danskerne har vist solidaritet og ordentlighed i den her sag og tager det meget alvorligt og også er også parat til at yde ofre i forhold til overfaldet på Ukraine. Så det er der ikke nogen grund til at nævne mere.

Så vil jeg gerne hæfte mig ved tre ting i ordførertalen, som i øvrigt var spændende, syntes jeg. Der blev sagt, at vi skylder hinanden tillid, det næste var, at der skal være tid til refleksionen, og så folkeligt fællesskab. Er der nogen af de tre ting, der overhovedet kvalificerer sig til at være med i det her, når man netop ikke viser noget fællesskab, når man ikke har nogen som helst form for tid til refleksion, fordi det hele er gået så hurtigt? Hvad mener ordføreren egentlig med det, han sagde?

Kl. 12:55

Første næstformand (Leif Lahn Jensen):

Ordføreren.

Kl. 12:55

Jeppe Søe (M):

For det første startede jeg ikke med at sige, at der er krig i Europa. Jeg startede med at sige, at man til tider mener, at det bedste forsvar er et angreb, og talte netop også om retorikken og om at stå fast på nogle værdier og stå fast på det, man vil, og det er jo sådan set det, vi gør.

Vi har altså debatteret det her siden december, og det er også udmærket tid. Er det tid nok? Nej, men der er det så, vi har taget nogle, synes vi selv, ordentlige beslutninger i forhold til nogle overenskomstforhandlinger. Jeg havde gerne set længere tid, og jeg er også ret sikker på, at vi kommer til at tale om det her længe og måske ovenikøbet vil blive mindet om det i 4 år. Jeg synes, der er tillid i vores debat, men det er også i orden for mig at se, at en regering siger, hvad den vil, at en regering fremlægger, hvad den vil, og at en regering også ønsker at stå på mål for det. Og det synes jeg i virkeligheden at vi gør. Jeg synes faktisk, at vi står på mål for de ting, vi har fremsat.

Kl. 12:56

Første næstformand (Leif Lahn Jensen):

Spørgeren.

Kl. 12:56

Søren Espersen (DD):

Men hvorfor er det, at der ikke er tid til refleksion? Hvorfor er det, at der ikke er tid til at få en ordentlig drøftelse af det her? Det forstår jeg simpelt hen ikke. Så hurtigt behøver det altså ikke at gå. Jeg ved godt, at man har gjort det af rædsel for, hvad der kommer til at ske i forligsforhandlingerne, men det er i hvert fald ikke en måde at agere over for folket på med det, der foregår i øjeblikket fra regeringens side.

Kl. 12:56

Første næstformand (Leif Lahn Jensen):

Ordføreren.

Kl. 12:56

Jeppe Søe (M):

Jeg synes, jeg kan mindes rigtig mange andre beslutninger, som også skulle gå stærkt. Sådan er det jo nogle gange, og her synes jeg, vi tager et respektfuldt hensyn – og det er jo så min egen holdning – til nogle overenskomstforhandlinger.

Jeg synes altså, der har været en fin debat om det her. Der er masser af andre emner, vi forhåbentlig snart kommer til at debattere. For det her har fyldt alt, og jeg synes personligt, at der er større ting, og dem kommer vi snart til at gå i gang med, og de debatter glæder jeg mig også til.

Kl. 12:57

Første næstformand (Leif Lahn Jensen):

Så er det hr. Nick Zimmermann.

Kl. 12:57

Nick Zimmermann (DF):

Jeg mener sådan set, at regeringen mangler at give et svar til alle de erhvervsdrivende, som jo virkelig kommer til at have store udfordringer i økonomien, ved at der tages en helligdag fra os danskere. Jeg står her med en mand, der har en restauration, og som fortæller, at han vil miste i omegnen af 400.000 kr., ved at store bededag fjernes, og der er også danske campingpladser, hoteller og forsamlingshuse og alt muligt andet.

Jeg vil derfor prøve at spørge ordføreren: Vil regeringen lægge op til en form for kompensation til de mange erhvervsdrivende, der kommer til at miste økonomi på, at der tages den her helligdag?

Kl. 12:58

Første næstformand (Leif Lahn Jensen):

Ordføreren.

Kl. 12:58

Jeppe Søe (M):

Jeg tror, vi i løbet af de næste 4 år kommer til at lave en masse beslutninger, som også vil gavne dansk erhvervsliv. Det ligger os faktisk på sinde. Jeg tror ikke, at vi er i en situation længere, hvor vi sender checks, hver eneste gang et eller andet sker. Det er også med til at umyndiggøre på mange måder, fordi man så tænker, at der må følge checks med hver eneste gang, og det gør der ikke.

Jeg tror, at den her effekt, som lyder voldsom i nogles ører, i hvert fald når man siger det på den der måde, i virkeligheden vil være begrænset. Der er nogle, der vil miste noget, ja, men det vil flytte sig, det vil ændre sig, der vil komme andre tidspunkter. Konfirmationerne, som en restauration jo altså også lever af, vil ligge på andre tidspunkter, som bl.a. den tidligere spørgers søns konfirmation. Så det er korrekt, hvis man kigger ned i budgettet, at det kan være 400.000 kr., som man normalt siger ligger på en store bededag, men jeg tror, man om et par år vil opdage, at de har flyttet sig til andre tidspunkter.

Kl. 12:59

Første næstformand (Leif Lahn Jensen):

Spørgeren.

Kl. 12:59

Nick Zimmermann (DF):

Okay, det er da et noget trist svar, må man sige, de får på den baggrund i hvert fald. Det tror jeg da der sidder mange selvstændige og er rigtig kede af.

Tidligere har jeg fået et meget tvetydigt svar fra beskæftigelsesministeren, så måske ordføreren i dag kan være behjælpelig med at give et noget tydeligere svar: Vil ordføreren garantere, at det her er den absolut eneste og sidste helligdag, regeringen vil tage fra danskerne i hele den her valgperiode overhovedet?

Kl. 12:59

Første næstformand (Leif Lahn Jensen):

Ordføreren.

Kl. 12:59

Jeppe Søe (M):

»Absolut«, »garantere« og lignende ord ved jeg ikke om jeg vil tage i min mund, men jeg kan sige, at det på intet tidspunkt i hvert fald har været på tale, og jeg kunne slet ikke forestille mig, at det kunne ske. Altså, det er fuldstændig fjernt. Vi er inde her at finde nogle nye penge, det mener vi er et ansvar, vi tager på os, og det er ovenikøbet ikke en populær beslutning, det er noget, vi står på mål for. Nej, jeg vil ikke på nogen måde garantere og alle de der ultimative ting og meget andet – det ville være helt, helt forkert – men nej tak til flere helligdage, og nej tak til flere fridage. Tag den bare helt med ro.

Kl. 13:00

Første næstformand (Leif Lahn Jensen):

Tak. Vi når kun én spørger til, og det er hr. Mikkel Bjørn. Værsgo.

Kl. 13:00

Mikkel Bjørn (DF):

Tak for det. Ordføreren nævner Grundtvig, og nogle af Grundtvigs mest kendte prædikener blev holdt på netop store bededag. Noget af det, der optog Grundtvig meget, var venerationen for alle de ting, der binder os sammen – de traditioner, vi har tilfælles – som sprog, normer, sædvaner, fælles symboler og fælles referencerammer. Derfor er jeg lidt interesseret i at vide, hvad ordføreren tror Grundtvig ville sige, hvis han stod her i dag og skulle forholde sig til teknokratiske argumenter om at afskaffe hævdvundne traditioner og fælles mærkedage for bl.a. at øge arbejdsudbuddet. Selv tror jeg, at han ville have det mildt sagt lidt svært med det.

Kl. 13:01

Den fg. formand (Erling Bonnesen):

Ordføreren.

Kl. 13:01

Jeppe Søe (M):

Jamen det tror jeg da også han ville, og jeg tror ovenikøbet, at jeg ville være uenig med Grundtvig. Vi ville sikkert stå på hver vores side i den sag. Jeg er ret sikker på, at Grundtvig dog stadig væk ville holde sine prædikener på en store bededag, for jeg er ret sikker på, at han ville gå på prædikestolen – om ikke andet i trods – hver eneste eftermiddag eller aften, når danskerne har fået fri kl. 16.

Og jeg vil bare lige minde om, at det kan kirkerne jo også. Kirkerne kan holde aftengudstjenester på det, der engang var store bededag, herfra og til evig tid, hvis de ønsker det. Og jeg er ret sikker på, at det var en af de ting, Grundtvig ville gøre, for sådan protestagtig var han jo – gudskelov.

Kl. 13:01

Den fg. formand (Erling Bonnesen):

Hr. Mikkel Bjørn.

Kl. 13:01

Mikkel Bjørn (DF):

Jeg er glad for, at ordføreren bekræfter, at Moderaterne i det her spørgsmål ville være uenig med Grundtvig. Jeg vil bare slå fast, at vi i Dansk Folkeparti selvfølgelig ville være helt og aldeles enig med Grundtvig. Fælles traditioner, sædvaner, mærkedage og referencerammer er vigtigt for, at vi har noget at være fælles om. Det er vigtigt, at vi har en følelse af at have et skæbnefællesskab og noget, der binder os sammen. Tak for ordet.

Kl. 13:02

Den fg. formand (Erling Bonnesen):

Ordføreren.

Kl. 13:02

Jeppe Søe (M):

Jamen de sidste dele af det er vi jo sådan set også enige i. Vi taler udelukkende her om det faktum, at vi gerne vil tage en helligdag. Der er jeg ret sikker på, at det ville være en spændende diskussion med Grundtvig. Der er så mange andre ting, vi er meget enige med Grundtvig i, bl.a. at det er igennem samtale, at livet begynder igen – og rigtig mange andre fine ting som f.eks. frihed til forskellighed. Og det må man jo sige vi også har med mellemrum herinde i salen.

Kl. 13:02

Den fg. formand (Erling Bonnesen):

Mange tak for det. Så er der ikke flere korte bemærkninger. Tak til ordføreren. Og vi går videre til SF's ordfører, og det er hr. Karsten Hønge. Værsgo.

Kl. 13:02

(Ordfører)

Karsten Hønge (SF):

I min tale vil der optræde både en myg, en ko, en skrubtudse og en hest af en særlig beskaffenhed, så hæng på og få det opklaret.

»Det er tyveri ved højlys dag, og hvor man på det private område giver byttet til andre – nemlig de private arbejdsgivere, så ønsker man øjensynligt på det offentlige område at give byttet til sig selv, da regeringen også er arbejdsgiver.«

Det skriver FH, Fagbevægelsens Hovedorganisation, i sit høringssvar. Derfor var det også en fin markering, at vi her til morgen blev mødt af en demonstration uden for Christiansborg med netop en tyvebande i stribet tøj i centrum. Problemet er sådan set bare, at den egentlige farlige tyvebande ikke er uden for Folketinget, men indenfor. Desværre er sagen langt mere alvorlig end tyveriet af penge fra lønmodtagerne. FH skriver videre, at »lovforslaget er et eklatant brud med den danske model, hvor det er arbejdsmarkedets parter, der regulerer løn- og arbejdsvilkår via kollektive overenskomster«.

Det her lovforslag er så forkert på så mange måder, at jeg føler mig som en myg i en nudistlejr – jeg ved snart ikke, hvor jeg skal begynde at stikke. Ved at afskaffe store bededag løber man om hjørner med lønmodtagerne – og folk har gennemskuet det. Se bare på underskriftsindsamlingen, som snart har tilslutning fra op imod en halv million danskere. At provokere lønmodtagerne er et dårligt afsæt for den nye regering.

Argumentet om at finansiere udgifter til forsvaret holder ikke. Fremrykningen af 2-procentsmålsætningen i forhold til NATO med 3 år er jo engangsudgifter, mens tyveriet af fridagen er permanent. Det er fup og fidus, og regeringen bør ærligt fortælle, at den ekstra arbejdsdag lige så vel finansierer lempelser i topskatten eller lavere arveafgift – i det omfang man overhovedet kan tale om nogen finansiering, for det sætter de fleste økonomiske eksperter jo store spørgsmålstegn ved.

Vælger flertalsregeringen at tromle beslutningen igennem Folketinget, er det en uhørt magtdemonstration over for Folketingets øvrige partier og over for et arbejdsmarked, der i øvrigt bæres af samarbejde og respekt. Stop nu op, regering, og udskyd beslutningen til efter næste folketingsvalg. På den måde får vi både en seriøs behandling, og befolkningen bliver hørt. Der findes ikke et eneste argument for at presse sagen igennem her og nu. Vis mod til at diskutere grundigt med befolkningen; vis også, at ønsket om en ordentlig politisk proces, som respekterer demokratiet, er alvorligt ment, og ikke kun er bogstaver i regeringsgrundlaget. Det her er jo en magtudøvelse, som øjensynligt har taget pusten fra selv Anders Fogh Rasmussen, og han ved, hvad han taler om.

Jeg kan i øvrigt allerede nu meddele, at SF med henvisning til grundlovens § 41 vil søge at skaffe de nødvendige to femtedele af Folketingets medlemmers tilslutning til, at tredjebehandlingen af lovforslaget tidligst finder sted 12 søgnedage efter andenbehandlingen.

En lang række afbalancerede trepartsaftaler indgået i samarbejde og respekt trak hele samfundet igennem coronakrisen, fordi Danmark kan så meget, når vi står sammen – ikke ved at et smalt flertal i Folketinget sætter bulldozeren i første gear og derefter kører hen over arbejdsmarkedet. Hvad er det næste, som finansieres ved at gafle lønmodtagernes rettigheder? Hvis vi ikke sætter hælene i nu, risikerer vi, at overenskomsterne fremover bliver alle regeringers malkeko.

FH skriver:

»Lovforslaget åbner en ladeport af muligheder for fremtidige regeringer for at gribe ind i løn og arbejdstid.«

Perspektivet er skræmmende, hvis sultne regeringer fremover spiser lønmodtagernes rettigheder for at fixe nogle fikse politiske idéer. Det kan ske bid for bid, og lønmodtagerne ender som skrubtudsen i gryden, der ikke opdagede, at vandet blevet varmere og varmere, men til sidst blev kogt. Det er derfor, at vi slet ikke skal gå ned ad den vej.

Den danske model er en kæphest for SF, og derfor slutter jeg af med endnu et citat fra FH's høringssvar:

»Fagbevægelsen er helt uforstående over for et indgreb som dette, der betyder, at forhandlede lønmodtagerrettigheder om ret til betaling og frihed gøres ugyldige med lovforslaget.« 

Jeg vil opfordre til, at alle skriver under på »bevarstorebededag.dk« og tager med til demonstrationen her på Christiansborg Slotsplads på søndag. Fingrene fra dagen, om jeg må bede.

Kl. 13:07

Den fg. formand (Erling Bonnesen):

Tak for det. Der er en række korte bemærkninger. Den første er fra hr. Mike Villa Fonseca.

Kl. 13:07

Mike Villa Fonseca (M):

Tak for ordet. Og tak for talen. Nu er hr. Karsten Hønge jo lidt ældre, end jeg er, og tilbage i 2010 foreslog SF og Pia Olsen Dyhr jo, at man skulle arbejde lidt mere. Helt konkret var det 50 timer mere, svarende til de der 12 minutter om dagen. Dengang blev det sagt, at det ville være en fair løsning, fordi vi på det tidspunkt stod i en økonomisk krise. I dag står vi over for ikke én krise, men flere kriser, bl.a. klimakrisen og sundhedskrisen, og der er krig i Europa, og jeg kunne blive ved, men nu vil SF ikke være med til, at danskerne skal arbejde 7 timer mere. Det synes jeg er lidt uforståeligt. Så jeg er kommet frem til den konklusion, at ordføreren naturligvis vil mene, at det parlamentariske forslag om at afskaffe store bededag er fair. Er ordføreren enig i dette?

Kl. 13:08

Den fg. formand (Erling Bonnesen):

Ordføreren.

Kl. 13:08

Karsten Hønge (SF):

Næh, her er mit svar meget mere simpelt: Det var en ufattelig dårlig idé dengang, og det er det stadig væk.

Kl. 13:08

Den fg. formand (Erling Bonnesen):

Spørgeren.

Kl. 13:08

Mike Villa Fonseca (M):

Tak for ordet. Så fik vi afklaret det. Man kan jo altid blive klogere over tid, men jeg synes stadig, at det er noget, man kan tage i betragtning.

Kl. 13:09

Den fg. formand (Erling Bonnesen):

Ordføreren.

Kl. 13:09

Karsten Hønge (SF):

Det er det overhovedet ikke. Det var en dårlig idé, og det er det stadig væk. Der er ingen grund til at koge suppe på dårlige idéer.

Kl. 13:09

Den fg. formand (Erling Bonnesen):

Så er det Hans Kristian Skibby.

Kl. 13:09

Hans Kristian Skibby (DD):

Tak, hr. formand. Jeg er sådan set ikke ret uenig i det, som ordføreren siger, og det er måske lidt morsomt, i og med vi jo nok har forskellige dagsordener her i Folketinget. Men jeg vil gerne spørge ordføreren om det med den sjette ferieuge, for man har jo fra regeringens side gjort meget ud af at fortælle, at det her skyldes, at man skal tilvejebringe de her 3 mia. kr., og det gør man, ved at der bliver en dags øget produktivitet. Har SF haft erfaringer med, at der også er blevet lavet modregninger den anden vej de gange, hvor man f.eks. i overenskomster fik indført nogle af de ekstra feriedage? Jeg ved godt, at de ikke er en del af ferieloven, men det er trods alt nogle dage, hvor mange virksomheder har lukket, fordi de er med i en gældende overenskomst.

Kl. 13:09

Den fg. formand (Erling Bonnesen):

Ordføreren.

Kl. 13:09

Karsten Hønge (SF):

Jamen det er det, der er en af grundene til, at det er fundamentalt galt af regeringen at gå den her vej, og derfor har det også været tåkrummende at se regeringen forsøge at finde sine ben i en sag, hvor de har valgt en helt ubegribelig zigzagkurs uden en sammenhængende argumentation. Og her er et af punkterne, at der jo ikke er noget, der tyder på, at man ved at tage den her dag får en langsigtet effekt af det. Til gengæld kan man så nu være bekymret over, om regeringen kunne finde på at gribe ind på andre måder. Hvordan ville regeringen stille sig, hvis man her ved overenskomstforhandlingerne blev enige om en fridag mere? Bliver den så gaflet på et tidspunkt? Eller vil regeringen, hvis man finder ud af at udvide den der fritvalgsordning, der er, hvor folk selv kan omsætte det indsatte beløb til ekstra frihed, begrænse den danske befolknings adgang til frihed? Derfor er de der regnestykker i bedste fald fuldstændig umulige at gennemskue, og at tage dem til indtægt for, at man gør det enten på den ene eller den anden måde, er helt umuligt.

Kl. 13:10

Den fg. formand (Erling Bonnesen):

Hans Kristian Skibby.

Kl. 13:10

Hans Kristian Skibby (DD):

Tak. Det er også derfor, vi i Danmarksdemokraterne undrer os lidt over det, set i forhold til at man jo for mange år siden fik indført de her ekstra feriedage, som er en del af nogle overenskomster og ikke andre og derfor ikke er en del af ferielovgivningen. Men sagen er jo så bare, at når man laver en finanslov her i Folketinget, må man vel også skulle lave en modregning den anden vej. Nu er der 2 millioner arbejdstagere, som har fået 5 ekstra feriedage, og det koster åbenbart x antal milliarder kroner, og så må man jo også skulle lave en samfundsmæssig modregning den anden vej, som vil vise, at arbejdsudbuddet vil blive formindsket. Det gjorde man mig bekendt aldrig nogen sinde for de mange år siden, hvor det blev en del af overenskomsten.

Kl. 13:11

Den fg. formand (Erling Bonnesen):

Ordføreren.

Kl. 13:11

Karsten Hønge (SF):

Nej, det er jeg heller aldrig stødt på. Jeg har set i andre sammenhænge, at hr. Morten Messerschmidt fuldstændig berettiget har gjort sig morsom over, hvad vi gør her til næste jul, hvor både juleaftensdag og første juledag falder i en weekend. Så i det efterfølgende års finanslov må vi have ca. 7 mia. kr. ekstra at gøre godt med. Det viser jo absurditeten i den måde at regne på, ikke? Men jeg kan godt lide hr. Morten Messerschmidts sådan præcise adressering af det. Prøv at forestille dig, at vi hvert år, vi lavede finanslov, så skulle tage hensyn til, hvornår helligdagene lå, hvis man kunne omregne det på den måde. Det kan man selvfølgelig ikke.

Kl. 13:12

Den fg. formand (Erling Bonnesen):

Så er det hr. Pelle Dragsted.

Kl. 13:12

Pelle Dragsted (EL):

Tak for det. Tusind tak for en stærk tale og ikke mindst kritikken af det her principielle angreb på den danske model, som er historisk, men det er selvfølgelig også det, at det kommer på den her måde som en tyv om natten. Det synes jeg også er den vigtigste kritik. Også tak for at være med til at stille det her ændringsforslag, som jo, om man så må sige, giver regeringen en mulighed for faktisk at spørge befolkningen, ved at vi udskyder afskaffelsen af store bededag til efter næste valg, så vi kan få en ærlig, demokratisk debat, hvor partierne faktisk fortæller befolkningen, hvad de har tænkt sig.

Men mit spørgsmål går på, hvad der skal ske, hvis regeringen ikke vil støtte det forslag. Det lyder det jo desværre ikke som om de vil. Jeg tror også godt, at de ved hvorfor. Det vil nok ikke være det, man har lyst til at diskutere med vælgerne ved næste valg. Så mit spørgsmål er: Hvis regeringen stemmer nej, er ordføreren så ikke enig i, at vi så kun har én mulighed tilbage for, at danskerne faktisk kan blive spurgt, og det er ved at anvende grundlovens § 42, altså den her ret til at sende et vedtaget lovforslag til folkeafstemning?

Kl. 13:13

Den fg. formand (Erling Bonnesen):

Ordføreren.

Kl. 13:13

Karsten Hønge (SF):

Arh, det er vel ikke den eneste og sidste mulighed? Vi får da et folketingsvalg igen, hvor den her regering kan blive kastet ud. Så historien slutter ikke endnu, den politiske virkelighed går jo videre. Jeg synes, at hr. Pelle Dragsted rejser et helt legitimt spørgsmål, nemlig om vi så skal tage en folkeafstemning om det. Jeg synes, det er et dilemma. Jeg kan sagtens høre de gode argumenter for det, men jeg kan godt nok også høre de gode argumenter imod det.

Først vil jeg sige, at der, så vidt jeg kan forstå det, uanset SF's holdning ikke er 60 mandater for det, så det at holde debatten meget i gang omkring det er måske lidt kunstigt, for der er jo ikke noget, der tyder på, at vi kan komme op på de 60 mandater. Så det er sådan lidt spild at have den diskussion, men den er alligevel interessant, og vi er meget lydhøre over for de dilemmaer, der ligger i det. Det, vi er optaget af i SF, er at have et standpunkt i dag, som også holder om 2 år, om 5 år og om 10 år. For hvis det her er stort nok til at blive sendt til folkeafstemning, hvad man sagtens kan argumentere for, så skal vi måske også, når nu regeringen om lidt vil til at stjæle retten til seniorjob, sende det til folkeafstemning. Hvor sætter vi grænsen? Det er det, der er vores dilemma.

Kl. 13:14

Den fg. formand (Erling Bonnesen):

Hr. Pelle Dragsted.

Kl. 13:14

Pelle Dragsted (EL):

Jeg synes, der er en stor forskel, og jeg synes, ordføreren selv har været inde på det. Jeg tror, at ordføreren citerede FH for at sige noget i den her retning: Hvis ikke vi sætter foden ned nu, fordi det er så principielt, så vil vi opleve de her angreb på den danske model igen. Det er det, der for mig gør det anderledes. Jeg tror aldrig før, jeg har opfordret til at bruge § 42, i alle de år, jeg har været i Folketinget eller arbejdet herinde. Men det er jo det, der gør det særligt her.

I forhold til det der med, om der kan samles 60 mandater, kan vi jo spørge nogle af de andre ordførere, men jeg har hverken hørt Danmarksdemokraterne eller Konservative eller for den sags skyld Liberal Alliance sige endeligt nej. Jeg tror, alle står og kigger lidt på hinanden, og det er selvfølgelig derfor, jeg synes, det er en meget relevant debat at holde i gang frem mod tredjebehandlingen.

Kl. 13:15

Den fg. formand (Erling Bonnesen):

Ordføreren.

Kl. 13:15

Karsten Hønge (SF):

Jeg giver jo hr. Pelle Dragsted fuldstændig ret i, at det er noget særligt, dels fordi vi ikke vidste det på forhånd, dels fordi det er et principielt angreb. Så vil jeg alligevel udfordre det lidt, for, som jeg lige husker det, ønskede Enhedslisten ikke en folkeafstemning om indgrebet i lærernes konflikt i 2013. Der kunne man vel også sige, at det var et meget principielt spørgsmål, og at det var en helt særlig måde at gå til tingene på, ikke bare på grund af at man lavede et lovindgreb, men på grund af hele den proces, der var omkring det. Der ønskede man ikke nogen folkeafstemning. Det var vel også et principielt spørgsmål. Eller lad os nu antage, at der bliver storkonflikt og regeringen griber ind: Skal vi så have det til folkeafstemning? Altså, jeg mener bare, at vi skal have et standpunkt nu, der også holder om nogle år.

Kl. 13:15

Den fg. formand (Erling Bonnesen):

Så er det hr. Kim Edberg Andersen.

Kl. 13:15

Kim Edberg Andersen (NB):

Tak til ordføreren. Det er jo altid sjovt at komme i Folketinget som en meget blå politiker og være så enig med meget røde partier. Det var en god tale, og ordføreren rammer, som jeg ser det, hovedet lige på sømmet, når han siger, at det her er et principielt angreb på den danske model. Det er noget, som alle fornuftige partier herinde har stået sammen om at sige: Det er et angreb på den danske model.

Men der, hvor jeg gerne vil hen, er faktisk den fælleserklæring, vi jo har lavet i dag, om, at vi gerne vil have udsat det her lovforslag, som regeringen trykker igennem uden at tvivle. Og vi kommer nok ikke til at få et flertal for den ændring, som vi alle sammen håber på, altså at det bliver udskudt til efter næste valg. Derfor er mit spørgsmål til ordføreren egentlig også sådan meget principielt: Vil SF støtte op om det, når nye borgerlige – når regeringen får lovforslaget vedtaget – ønsker at aktivere grundlovens § 42 og tvinge lovforslaget til folkeafstemning?

Kl. 13:16

Den fg. formand (Erling Bonnesen):

Ordføreren.

Kl. 13:16

Karsten Hønge (SF):

Det første, jeg bemærker, er egentlig, at jeg godt kan lide det, når to håndværkere siger til hinanden, at man slår hovedet på sømmet i en debat – ha, ja. Men svaret er lidt det samme som det, jeg gav til hr. Pelle Dragsted: Jeg synes oprigtigt, det er et dilemma. Jeg kan sagtens se argumenterne for, men jeg synes også, vi skal lave sådan skridsikre løsninger. Den holdning, man har i dag, skal altså også holde om 2 år og om 5 år. Og der kan man så med rimelighed på et tidspunkt om et eller andet emne blive spurgt, om det så er meget mindre vigtigt, end den store bededag var dengang. Jeg synes da f.eks., at hvis man har den meget principielle holdning, at det er et spørgsmål om, at det skal sendes til folkeafstemning, fordi man angriber den danske model, må jeg da i hvert fald have lov til i den her overvejelse af det dilemma at pege på, at Enhedslisten jo ikke tidligere selv har foreslået folkeafstemninger om noget, der også har været et lodret angreb på den danske model – eksempelvis lærerkonflikten. Og hvad gør man nu her til foråret, hvis regeringen griber ind? Hvis man har nogle principielle standpunkter, skal de også gerne holde hele sæsonen, ikke?

Kl. 13:17

Den fg. formand (Erling Bonnesen):

Hr. Kim Edberg Andersen.

Kl. 13:17

Kim Edberg Andersen (NB):

Selv om jeg ofte har rost Enhedslisten, skal jeg vel ikke stå på mål for, hvornår de mener der skal være folkeafstemning. I Nye Borgerlige er vi jo tilhængere af mange flere folkeafstemninger. Vi er store fortalere for, at demokratiet kan bruges meget mere aktivt. Det håber jeg da også SF er enig i. Det her er i hvert fald et lovforslag, som er meget principielt. Og hvis vi så herinde i Folketinget kan enes om, at vi tager de principielle ting først, kan vi altid diskutere størrelsen af dem. Men ordføreren kan vel ikke være uenig med mig i, at lige nøjagtig et angreb på den danske model som det her, som vi står i nu, hvor vi ved, at de frygter en folkeafstemning, er meget principielt?

Kl. 13:18

Den fg. formand (Erling Bonnesen):

Ordføreren.

Kl. 13:18

Karsten Hønge (SF):

Jo, men jeg anerkender gerne igen, og jeg har sagt det mange gange, at der er et dilemma her. Der er jo dog muligheden for, at vi tager en, ja, folkeafstemning om det ved næste folketingsvalg, ikke? Der har vi haft mulighed for at diskutere det, hvis regeringen måske nu har modet til det. Eller er man så arrogant eller bange, at man ikke tør tage en udskydelse, så man kan diskutere det ved et folketingsvalg, så vælgerne ved, hvad de har at rette sig efter? Jeg må igen understrege, at jeg er imponeret over, at en mand, der da nok ved, hvad det vil sige at udøve magt i Danmark, Anders Fogh Rasmussen, alligevel mister pusten af det her. Men mit svar er, at vi ikke på den måde, som man er i Nye Borgerlige, er meget stærke tilhængere af mange folkeafstemninger. Det er vi ikke.

Kl. 13:19

Den fg. formand (Erling Bonnesen):

Så er det hr. Kim Valentin.

Kl. 13:19

Kim Valentin (V):

Tak for det, og tak for ordførertalen. Jeg kan nu forstå, at det her med 12 minutter ekstra om dagen er en rigtig skidt idé. Jeg havde ellers tænkt mig at spørge lidt ind til det, men nu er det jo forklaret. En af de formuleringer, man brugte omkring de 12 minutter ekstra om dagen, var, at man ville bede danskerne om at arbejde 12 minutter ekstra om dagen. Man bad danskerne om det. Nu har jeg så hørt ordføreren gentagne gange sige: Det kan man ikke, man kan ikke bede danskerne om det, når man gennemfører noget ved lov, det kan man ikke.

Tilhører det så også den gruppe af idéer, som SF efterfølgende har fundet ud af er dårlige, altså at man ikke skal bede danskerne om noget, eller er det lidt dobbeltmoralsk? Er det lidt dobbeltmoralsk? Undskyld, jeg er lidt polemisk her, men det er faktisk det, som ordføreren siger.

Kl. 13:20

Den fg. formand (Erling Bonnesen):

Så er det ordføreren.

Kl. 13:20

Karsten Hønge (SF):

Tak til hr. Kim Valentin for at give mig mulighed for at rede de her tråde ud, som tydeligvis har forvirret hr. Kim Valentin. En af mine pointer er, at en dårlig idé ikke bliver bedre, ved at man hiver den frem nogle år efter. Det gør den simpelt hen ikke. Så prøver man lige at tage sådan en runde igen og ser, at nej, det er stadig væk en dårlig idé. Så det er den ene pointe.

Den anden pointe er, at der så trods alt var den der principielle forskel – som jeg kan forstå hr. Kim Valentin har været opmærksom på og alligevel ikke helt har forstået – at man dengang trods alt, uanset hvor dårlig idéen var, lagde op til, at det kun kunne gennemføres, hvis man gjorde det gennem en trepartsaftale. Så der er en fundamental forskel her: Den gamle regering fra 2011-2015 mente dog, at den slags ændringer kun kunne gennemføres, hvis man lavede en aftale. Og det, der skete, var jo, at først sagde det ene store forbund, nemlig Dansk Metal, efter et hovedbestyrelsesmøde, at regeringen kunne rende og hoppe, eller hvordan de nu udtalte sig, og derfor blev det ikke til noget. Derfor er det også, jeg siger, at her er det meningsløst for den her regering at sige, at de beder befolkningen om noget. De beder ikke befolkningen om noget som helst; de kommanderer dem til at arbejde uden at lave en aftale om det. Jeg tror nemlig, at parterne på arbejdsmarkedet ville være rede til at indgå en aftale om at øge arbejdsudbuddet.

Kl. 13:21

Den fg. formand (Erling Bonnesen):

Hr. Kim Valentin.

Kl. 13:21

Kim Valentin (V):

Ja, jeg håbede ellers, at ordføreren så ville sige: Vi kommer aldrig igen til at bede danskerne om at betale mere skat. Men det gør ordføreren ikke, for det kommer I selvfølgelig til. Det kommer SF til: at bede danskerne om at betale mere skat igen. Det er jo præcis det, som SF har gjort under hele den her forhandling, nemlig sagt: Vi skal betale mere i skat. Derfor er det selvfølgelig sådan, at det er noget, som Venstre forhandler hårdt på, nemlig at vi ikke kommer til at betale mere i skat.

Kl. 13:21

Den fg. formand (Erling Bonnesen):

Ordføreren.

Kl. 13:21

Karsten Hønge (SF):

Ja, det er rigtigt, at der vil være områder, hvor vi vil sige, at vi ikke lader som om, at vi beder nogen om at betale skat. Den slags spinsprog bruger vi ikke. Vi siger: I skal betale mere i skat.

Jeg har lige set, at Mærsks overskud sidste år nu ryger op i, var det 275 mia. kr. Det overgår overskuddet fra året før. Og der er det rigtigt, hr. Kim Valentin, at man godt kunne forestille sig en SF'er tænke: Hm, skulle vi fordele de penge på en lidt mere fair måde i samfundet? Det kunne man sagtens forestille sig.

Men der er en afgørende forskel på den nuværende regerings kommando til arbejdsmarkedet, tromlen hen over det store mindretal, der er her i Folketinget, og så på at sige, at vi kan finde ud af at aftale at øge arbejdsudbuddet gennem trepartsaftaler.

Kl. 13:22

Den fg. formand (Erling Bonnesen):

Så er det fru Karin Liltorp.

Kl. 13:22

Karin Liltorp (M):

Tak. Jeg synes jo, det er en uhyre interessant vinkel at skubbe beslutningen til efter valg. Og for at blive i dyreriget vil jeg sige, at jeg forudser, det kan blive en dejlig loppetjans at være politiker.

Jeg kunne godt tænke mig at høre, om ordføreren anerkender, at vi får brug for rigtig, rigtig mange penge for at klare de udfordringer, vi står over for – nu snakker vi klima, velfærd, krig osv. – og om ordføreren er enig i, at vi bliver nødt til at ofre et eller andet. Og ud over det vil jeg meget gerne høre, om ordføreren har andre idéer til, hvad vi skal skubbe af beslutninger til efter næste valg.

Kl. 13:23

Den fg. formand (Erling Bonnesen):

Ordføreren.

Kl. 13:23

Karsten Hønge (SF):

Jeg synes, den her beslutning egner sig godt, for der er ingen vælgere, der har haft mulighed for at tage stilling til den før sidste folketingsvalg. Det er en ny idé, der kommer frem. Altså, der er så mange delelementer af det her. For de medlemmer af Folketinget, der har læst de 23 siders høringssvar fra FH, vil jo vide, at der findes et hav af overenskomster, et hav af delbestemmelser, alle mulige forskellige ting, der skal spille sammen.

Her var det måske en god idé, at man lige slog koldt vand i blodet og sagde til hinanden: Det tager vi os tid til både sådan indholdsmæssigt, substansmæssigt at få gjort på den rigtige måde, men vi lader også vælgerne tage stilling til det. Derfor synes jeg i den her særlige situation, at det ville være en god idé i stedet for på den her måde at haste en lovgivning igennem, som der ikke er et eneste – ikke et eneste – argument for at presse igennem nu, altså som i overhovedet ikke, andet end magtarrogance og frygt for at møde vælgerne, hvad man nu kunne finde på af forklaringer. Der findes ikke nogen – synes jeg – seriøs forklaring på, hvorfor man ikke skulle udskyde det, så vi har mulighed for at diskutere det.

Kl. 13:24

Den fg. formand (Erling Bonnesen):

Fru Karin Liltorp.

Kl. 13:24

Karin Liltorp (M):

Men anerkender ordføreren ikke, at det er vigtigt, at vi tager nogle beslutninger, nu når landet trods alt står i en alvorlig krise? Anerkender ordføreren ikke, at vi faktisk får brug for flere penge for at løse den her krise? Eller mener ordføreren, at det godt kan vente til efter næste valg?

Kl. 13:24

Den fg. formand (Erling Bonnesen):

Ordføreren.

Kl. 13:24

Karsten Hønge (SF):

Altså, SF tager det jo fuldstændig på sig. SF er med i det her store nationale kompromis. Vi står bag at give forsvaret et løft på mellem 18 og 20 mia. kr. Det, det handler om her, er, at man så vil fremrykke det. Jeg ved ikke, hvad der skulle være sket inden for de sidste 10 måneder, fra at vi satte en grænse på 2033 til nu. Der er ikke sket noget. Derfor er der ikke nogen grund til at have det her pres for, at det er nu, det skal ske.

Kl. 13:24

Den fg. formand (Erling Bonnesen):

Så er det hr. Peter Have.

Kl. 13:24

Peter Have (M):

Tak for ordet, og tak for talen. Jeg har tænkt lidt over det her med tiden. Vi har 8.760 timer om året, og i den tid har vi 3.480 timer, hvor vi holder fri – det er weekender, ferie- og helligdage osv. – og 3.630 timer bruger vi på at sove, gå til sport og hygge os med familie osv. Så det, vi beder om, er, at danskerne skal bidrage med 7½ time mere af deres fritid, der tilsammen om året, hvis vi samler det hele, lyder på 7.110 timer.

Så mener ordføreren ikke, at det er et lille bidrag at bede danskerne om, når vi beder danskerne om at bidrage med 7½ time ekstra om året?

Kl. 13:25

Den fg. formand (Erling Bonnesen):

Ordføreren.

Kl. 13:25

Karsten Hønge (SF):

Man beder ikke danskerne om noget som helst. Regeringen beder ikke danskerne om noget; regeringen kommanderer danskerne til det. Så der er ikke noget med at bede om noget. I det at bede om noget ligger der det, som jeg har sagt hele tiden, at man på forhånd havde sagt til arbejdsgiverne og fagbevægelsen, at der er brug for at få flere hænder, eller hvad det kan kaldes, ind på arbejdsmarkedet, så vi kunne tage en seriøs diskussion om, hvordan det kan gøres. Der er alle mulige steder, vi kan pege på, hvor man kan få den ekstra arbejdskraft. Hvis man mener, at der er brug for nogle sådan særlige ting, så lad os da diskutere det med de mennesker, der ved, hvad det handler om, nemlig fagbevægelsen og arbejdsgiverne.

Men nu er der også nogle, der lever i sådan en verden, hvor det handler om at forsure menneskers liv for at få dem til at arbejde mere, altså at man skal gøre et eller andet grimt ved dem, for ellers bliver de dovne labaner liggende hjemme på sofaen. Nu skal vi gøre noget grimt ved dem, så de kan komme op fra den sofa og komme ud og arbejde. Men nu kommer der en spændende oplysning her, nemlig at det inden for de sidste 14 måneder er der kommet 200.000 flere mennesker ind på det danske arbejdsmarked, og så må enhver jo tænke: Hvad søren er der sket denne gang? Der må da være sket noget meget ubehageligt, siden de bevæger sig ind på arbejdsmarkedet. Der skete ikke andet, end at der blev ledige jobs.

Kl. 13:26

Den fg. formand (Erling Bonnesen):

Hr. Peter Have.

Kl. 13:26

Peter Have (M):

Jamen den måde kan man jo godt anskue tingene på. SF har jo sådan i den forgangne uge været ude at sige, at regeringen i meget klare vendinger skulle sige til arbejdsmarkedets parter, at de ligesom selv skulle finde ud af at komme frem med et arbejdsudbud. Altså, hvis man beder dem i trepartsforhandlingerne om at afskaffe store bededag, er det så ikke sådan en form for trussel og et indgreb i den danske model, som I ikke vil deltage i?

Kl. 13:27

Den fg. formand (Erling Bonnesen):

Ordføreren.

Kl. 13:27

Karsten Hønge (SF):

Jo, det vil jeg også sige ville være en meget særpræget forhandling, også en trepartsforhandling, hvis man møder op fra regeringens side og starter med at lægge en revolver op på bordet, hvor der står store bededag på. Det er jo ikke den måde, man gør tingene på. Man kan gå til arbejdsmarkedets parter og spørge: Hvilke ting kan vi finde på i fællesskab, der gør, at vi får flere mennesker ind på arbejdsmarkedet, og måske også øger produktiviteten?

Altså, vi står med en udfordring i forhold til at have for mange kortuddannede, for mange ufaglærte, og vi får brug for flere faglærte. Hvordan får vi bygget den bro, som skaber mere produktivitet, hvilket er nok så interessant, frem for bare at få flere mennesker ind? Og der ved jeg da, at både fagbevægelsen og arbejdsgiverne ville være sådan konstruktive medspillere.

Kl. 13:27

Den fg. formand (Erling Bonnesen):

Tak for det. Så er der ikke flere korte bemærkninger. Vi siger tak til ordføreren og kan gå videre til Danmarksdemokraternes ordfører, og det er fru Inger Støjberg.

Kl. 13:27

(Ordfører)

Inger Støjberg (DD):

Tak for det. I Danmarksdemokraterne er vi glade for, at regeringen er kravlet ned fra træet og har droppet sammenkoblingen mellem afskaffelsen af store bededag og forsvarsforhandlingerne. Det er positivt, at regeringen i hvert fald på det område er kommet til fornuft. Samtidig vil jeg også meget gerne benytte lejligheden til at takke varmt for det gode samarbejde, der er i den samlede opposition, om netop at få regeringen på bedre tanker.

Det er formodentlig ikke nogen stor hemmelighed, at Danmarksdemokraterne ikke støtter afskaffelsen af store bededag. Jeg kan også konstatere, at Danmarksdemokraterne jo så langtfra er de eneste, der er imod at afskaffe store bededag. Man skulle nok næsten kunne sammenfatte det ved at sige, at man skulle køre i ministerbiler for at synes, at det er en rigtig god idé at afskaffe store bededag, måske endda i en af de tre første ministerbiler. Selv om kritikken har været massiv fra både fagbevægelsen, kirken og regeringens eget bagland, så ved vi stadig væk ikke, hvem det er, der rent faktisk er hjernen bag afskaffelsen af store bededag. Jeg tror næsten kun, det er i rockerkredse, man er bedre til at dække over hinanden, end man er i den her sag.

Der er mange kritisable ting ved det her lovforslag og processen omkring det, men min taletid strækker sig jo altså ikke så langt, at jeg kan komme omkring det hele, og derfor vil jeg fokusere på de mest principielle ting.

Det her forslag er kommet som en tyv om natten. Danskerne har ikke haft mulighed for på nogen måde at lade det her forslag indgå i deres overvejelser om, hvem de ville stemme på den 1. november, da der var valg. Nu kan meningsmålinger selvfølgelig være noget flygtigt noget, men noget indikerer dog, at regeringen ville have skullet kæmpe lidt mere for at skrabe et flertal sammen, hvis man havde lagt det her åbent frem for danskerne.

Så er der regeringens argument om, at det haster med det her lovforslag, da pengene hurtigt skal i kassen. Det synes jeg simpelt hen er et udtryk for noget snydeværk. Den tidligere socialdemokratiske regering fremlagde jo en 2030-plan kort før valget, og der stod der intet om, at der var et hul i kassen, og at vi derfor skulle afskaffe store bededag. Venstre fremlagde også en 2030-plan, og der stod der heller ikke et hak om, at vi nu skulle til at afskaffe en helligdag. Og Moderaternes økonomiske plan sagde heller ikke noget om, at der skulle være et hul i kassen, der gjorde, at der var akut brug for så stort et indgreb som det her.

Det efterlader os jo et lidt underlig sted, hvor vi må konstatere, at alle tre regeringspartier har fremlagt økonomiske planer og er gået til valg på dem, men nu i fællesskab siger til vælgerne, at de planer, man lagde frem, overhovedet ikke passer, overhovedet ikke holdt. Og lad mig bare lige minde om, at Rusland jo allerede havde invaderet Ukraine, da vi havde et folketingsvalg, så den sikkerhedspolitiske situation har jo på ingen måde forandret sig siden folketingsvalget.

Det er altså opfundet til lejligheden, for at man kan afskaffe store bededag, og det leder mig sådan set også frem til det næste. Det her er jo ikke en helt almindelig reform. Det her forslag, som vi står med, griber helt grundlæggende ind i den danske model, ligesom det altså også griber ind i folkekirkens helt indre anliggender, og det griber ind i rigtig mange familiers hverdag. Og igen vil jeg sige, at det er kommet helt uden varsel. Hvis man tog fagbevægelsen alvorligt, kunne man jo have drøftet det her forslag i en trepartsforhandling, hvilket flere også har været inde på. Og jeg må altså sige, at når regeringen ligesom argumenterer for – og med kirkeministeren i spidsen – at det jo kun er helt naturligt at benytte de her metoder til at afskaffe en helligdag, sådan som man gjorde det under enevælden, så står jeg jo fuldstændig af. Altså, jeg er med på, at regeringen er magtfuldkommen, men at enevælden ligesom skulle være et forbillede for, hvordan man afskaffer en helligdag, synes jeg simpelt hen er stærk tobak.

Så er der herudover selvfølgelig hele diskussionen om de økonomiske aspekter af det. Nu er jeg jo ikke makroøkonom, men jeg var ude ved Fagbevægelsens Hovedorganisation i fredags til en debat, og der var overvismanden også, og man må jo altså sige, at der er rejst stor tvivl om selve regnestykket bag. Og det betyder også, at vi meget vil anbefale, at der laves en høring her i Folketinget, hvor man kan få kigget de ting igennem.

Så vil jeg selvfølgelig lige sluttelig henvise til Anders Fogh Rasmussen, der jo også, synes jeg, i et meget klogt interview her for nylig har sagt, at det nok var bedre, at danskerne fik lejlighed til at tænke det her igennem, til næste gang de går til folketingsvalg, så ikrafttrædelsen først kommer til at gælde efter det.

Behøver jeg at sige, at Danmarksdemokraterne stemmer imod lovforslaget?

Kl. 13:33

Den fg. formand (Erling Bonnesen):

Tak for det. Der er en række korte bemærkninger, og den første er fra hr. Kim Valentin.

Kl. 13:33

Kim Valentin (V):

Tak for det, og tak til ordføreren for talen. Jeg lægger mærke til, at Danmarksdemokraterne ser med stor tvivl på, hvad Nationalbanken og Finansministeriet siger. Det er jo bekymrende, vil jeg sige.

Nå, men mit spørgsmål er: Vil Danmarksdemokraterne garantere en tilbagerulning af beslutningen om store bededag, hvis Danmarksdemokraterne får magt, som de har agt nu?

Kl. 13:33

Den fg. formand (Erling Bonnesen):

Ordføreren.

Kl. 13:33

Inger Støjberg (DD):

Altså, lad mig lige først sige: Vi lægger faktisk altid Finansministeriets beregninger til grund, når der bliver fremsat et forslag og lignende. Men i den her sag må man så også bare sige, at når overvismanden og adskillige andre økonomer – som jo ikke er økonomer, der har en eller anden baggrund, der skulle gøre, at de skulle trække tingene i en bestemt retning – begynder med at rejse tvivl, så er det, vi spidser ører, og det er derfor, vi foreslår en høring. Og hvis der ikke er noget at skjule, kan man sige, så ville det da være mærkeligt, at man kæmper imod en høring, så ville det da være i alles interesse, at vi får en høring, så alle ligesom har et ordentligt, validt grundlag efterfølgende på det økonomiske felt.

Med hensyn til om det skal rulles tilbage, vil jeg sige, at nu må vi se. Altså, i første omgang kan jeg da i hvert fald garantere hr. Kim Valentin, at vi stemmer imod det her lovforslag, og så er det vel vores opgave nu her og frem til afstemningen at prøve at overbevise hr. Kim Valentin og andre. Nu virker hr. Kim Valentin jo så nok lidt fast i kødet, for det var ikke sådan en dybtfølt tak for talen, fornemmede jeg i hvert fald, lige før, men en tak blev det dog til. Men nu vil vores opgave ligesom være at prøve at overbevise nogen om det her, og det er jo ikke så mange, vi skal have overbevist, så det vil vi da i første omgang forsøge.

Kl. 13:35

Den fg. formand (Erling Bonnesen):

Hr. Kim Valentin.

Kl. 13:35

Kim Valentin (V):

Tak. Det var da lidt uld i mund, var det ikke?

Nå, men altså, lad os nu sige, at man får magt, som man har agt, og at det bliver rullet tilbage. Så mangler der jo 8.500 beskæftigede. Hvordan vil Danmarksdemokraterne løse det problem? Kan vi få et konkret svar på, hvad man vil gøre ved den strukturelle beskæftigelse?

Kl. 13:35

Den fg. formand (Erling Bonnesen):

Ordføreren.

Kl. 13:35

Inger Støjberg (DD):

Jamen altså, vi har jo lagt flere forskellige forslag frem i den tid, der er gået nu her. Vi lagde jo i øvrigt også et fælles forslag frem sammen med de øvrige partier i opposition til, hvordan vi gerne ville finansiere det, da det handlede om forsvaret. Men vi er jo kommet med forskellige idéer til, hvordan man kunne øge beskæftigelsen. Det kunne f.eks. være ved at fjerne grænsen for, hvor meget man må tjene, inden man skal betale sin su tilbage. Det betyder jo, at der kommer flere ud på arbejdsmarkedet. Der er sådan flere ting, som vi allerede har fremlagt, og det har vi sådan set gjort løbende.

Kl. 13:36

Den fg. formand (Erling Bonnesen):

Så er det fru Victoria Velasquez.

Kl. 13:36

Victoria Velasquez (EL):

Tak for talen og for samarbejdet i forhold til at få stoppet det her fridagstyveri, som kommer som en tyv om natten. Nu har vi jo i fællesskab stillet det her ændringsforslag, og jeg håber, selv om der er noget afvisning fra ordførerne fra Venstre og Moderaterne og Socialdemokratiet, at det kan lykkes at få det igennem. Men hvis nu de stemmer imod, hvad tænker ordføreren, at vi så kan gøre, også parlamentarisk, for at få stoppet fridagstyveriet?

Kl. 13:37

Den fg. formand (Erling Bonnesen):

Ordføreren.

Kl. 13:37

Inger Støjberg (DD):

For det første går takken i høj grad begge veje. Om ikke andet så er der da kommet, tror jeg, faktisk noget demokratisk godt ud af, at man også kommer til at samarbejde med partier, man aldrig nogen sinde før har samarbejdet tæt med. Så på en eller anden måde er det jo helt bagvendt, at der er kommet noget godt demokratisk ud af det her. Så et eller andet godt har regeringen i og for sig bidraget til, og det er jo sjældent, man kan sige det.

Men når det er sagt, vil vi jo i første omgang i den grad forsøge at få flere overtalt til ikke at stemme for det her. Så har vi jo ændringsforslaget, som vi nu har arbejdet sammen om, så ikrafttræden først bliver efter et valg. Men hvis det kommer til spørgsmålet omkring en folkeafstemning, så lukker vi ingen døre. Det gør vi ikke. Men jeg vil også sige, at det er en stor beslutning, der skal træffes, hvis vi skal udløse en folkeafstemning, men vi lukker ingen døre. Så vi arbejder fortsat videre på spørgsmålet omkring ændringsforslaget og også på at få flere med på ikke at stemme for det her, og så må jo prøve at se, om regeringen lytter.

Kl. 13:38

Den fg. formand (Erling Bonnesen):

Fru Victoria Velasquez.

Kl. 13:38

Victoria Velasquez (EL):

Det glæder mig at høre, at der ikke er nogen lukkede døre. Og i forhold til det her med, om regeringen lytter, vil jeg jo også gerne tale ordføreren lidt varm her for en folkeafstemning. Hvad mener ordføreren er det bedste argument for så at skulle have en folkeafstemning, hvis det er, at regeringen ikke lytter i forhold til ændringsforslaget?

Kl. 13:38

Den fg. formand (Erling Bonnesen):

Ordføreren.

Kl. 13:38

Inger Støjberg (DD):

Jeg tror, at jeg måske ville prøve at gribe det lidt anderledes an. For det første må man sige, at regeringen jo ret hurtigt kravlede ned af træet i forhold til at sammenkoble det her med forsvarsforhandlingerne, og det viste jo i hvert fald, at en samlet opposition kan rykke ved den her regering; det er godt.

Nu er vi så kommet med ændringsforslaget her, og det håber jeg virkelig regeringen lytter til, om ikke andet er der jo masser af Venstrefolk, der ville kunne lytte til det her, for vores fælles tidligere chef, hr. Anders Fogh Rasmussen, har jo foreslået det her, så på den måde var der jo nogle Venstrefolk, der i hvert fald ligesom kunne finde trøst, tænker jeg, ved hr. Anders Fogh Rasmussen. Ham er der mange tidligere Venstrefolk der har fundet trøst ved.

Kl. 13:39

Den fg. formand (Erling Bonnesen):

Så er det hr. Mikkel Bjørn.

Kl. 13:39

Mikkel Bjørn (DF):

Nu siger fru Inger Støjberg det her med, at Danmarksdemokraterne gerne vil arbejde parlamentarisk for at forsøge at presse det her igennem uden at skulle udskrive en folkeafstemning. Det, jeg er spændt på at få at vide, er: Såfremt alle de midler viser sig ikke at være – hvad skal man sige – tilstrækkelige til at få regeringen til at ændre holdning, vil Danmarksdemokraterne så bakke op om en folkeafstemning?

Kl. 13:39

Den fg. formand (Erling Bonnesen):

Ordføreren.

Kl. 13:39

Inger Støjberg (DD):

Jamen det er jo lidt svært at komme det meget nærmere, i og med at jeg ligesom allerede har sagt, at vi ikke lukker nogen døre, men at vi her i starten i hvert fald ligesom forsøger at presse den vej igennem, og at jeg da i hvert fald meget vil anbefale regeringen at lytte til oppositionen.

Jeg synes jo, det ændringsforslag, som vi fælles har stillet her i dag, er rigtig godt, og jeg vil i den grad anbefale regeringen at lytte til det.

Kl. 13:40

Den fg. formand (Erling Bonnesen):

Hr. Mikkel Bjørn.

Kl. 13:40

Mikkel Bjørn (DF):

Det er jo sådan set ret nemt at komme det nærmere. Det er bare at sige: Ja, hvis ikke de midler, vi ligesom har foreslået, viser sig at være tilstrækkelige, så bakker vi op om en folkeafstemning. Så det er jeg igen nysgerrig på at vide om Danmarksdemokraterne gør.

Kl. 13:40

Den fg. formand (Erling Bonnesen):

Ordføreren.

Kl. 13:40

Inger Støjberg (DD):

Jamen igen vil jeg sige: Jeg tror ikke, jeg kommer det meget nærmere. Jeg siger, at vi ikke lukker nogen døre, men altså, omvendt set er det et voldsomt instrument at bruge. Men vi lukker ingen døre, bestemt ikke, og derfor synes jeg også, at den dialog, vi har i en samlet opposition, er rigtig god, for der afprøver vi jo også hinandens argumenter.

Altså, helt modsat regeringen har vi faktisk formået at diskutere rigtig godt med hinanden. Nogle af os står tættere på hinanden end andre – nu kigger jeg på Dansk Folkeparti, for vi står betydelig tættere på Dansk Folkeparti, end vi gør på Enhedslisten – men vi har bare formået, synes jeg, via dialogens vej at nå rigtig langt fælles.

Kl. 13:41

Den fg. formand (Erling Bonnesen):

Så er det hr. Kim Edberg Andersen.

Kl. 13:41

Kim Edberg Andersen (NB):

Tak til ordføreren for talen. Jeg er jo glad for, at ordføreren sammen med Nye Borgerlige og de andre fornuftige partier i Folketinget er blevet enige om, at som udgangspunkt har vi et ændringsforslag, hvor vi håber, at regeringen falder ned fra træet og venter med at iværksætte det her ret voldsomme indgreb til efter et valg. Jeg hører også ordføreren, som jo er nordjyde som mig selv, stå og snakke om ikke at lukke døre og sådan noget. Og jeg er nok lidt mere kantet end som så, men kommer så naturligvis også fra et parti, der ikke har det store problem med en folkeafstemning, fordi vi godt kan lide nærheden i det direkte demokrati.

Så kan ordføreren på mere nordjysk bekræfte eller gøre mig tryg ved, at når fru Inger Støjberg har brugt tiden på alle de parlamentariske ting, som vi måske skal hoppe igennem for at håbe på ikke at komme til en folkeafstemning, har jeg i hvert fald en åben dør til, at Danmarksdemokraterne så i sidste ende stemmer for at bruge § 42? Kan jeg hvile trygt om natten i det?

Kl. 13:42

Den fg. formand (Erling Bonnesen):

Ordføreren.

Kl. 13:42

Inger Støjberg (DD):

To nordjyder kan altid hvile trygt i at diskutere med hinanden, også fordi man ved, at det i hvert fald ikke kommer til at stikke helt af. Når det er sagt, håber jeg som sagt virkelig, at regeringen lytter nu. Jeg synes, det ville klæde regeringen at lytte, også fordi det jo altså er ret usædvanligt, at en opposition så bredt kan komme med ændringsforslag til så principiel en sag som den her. Men igen vil jeg sige: Vi lukker ingen døre. Men lad os nu tage tingene i den rigtige rækkefølge, og så må vi se, hvor vi ender.

Kl. 13:43

Den fg. formand (Erling Bonnesen):

Hr. Kim Edberg Andersen.

Kl. 13:43

Kim Edberg Andersen (NB):

Jamen jeg føler mig betrygget i, sagt på nordjysk, at der kan vi nok finde en samtale, vi kan føre til ende sammen til den tid. Så vil jeg godt hjælpe ordføreren. Hun kunne ikke finde hjernen, altså hvem i regeringen der har gjort det her. Og jeg bliver nødt til at sige på nordjysk, at det nok er, fordi de ikke har brugt hovedet, da de lavede lovforslaget.

Kl. 13:43

Den fg. formand (Erling Bonnesen):

Ordføreren.

Kl. 13:43

Inger Støjberg (DD):

Ja, og man kan også vende det om og sige, at det kan være, det simpelt hen er så populært et forslag, at ingen vil være bekendt sådan at sole sig så meget i det – de vil ikke være bekendt at tage al shinen fra alle andre i regeringen. Men interessant er det, og et af de store mysterier i øjeblikket er: Hvem fik den her idé?

Kl. 13:43

Den fg. formand (Erling Bonnesen):

Så er det hr. Nick Zimmermann.

Kl. 13:43

Nick Zimmermann (DF):

Jeg er jo sådan set enig i, at lige så meget som regeringen har splittet befolkningen, lige så meget har de jo virkelig samlet os ni partier på kryds og tværs, så det skal de da trods alt have ros for. Men det er i virkeligheden også derfor, jeg ville ønske, at vi ni partier kunne stå skulder ved skulder omkring en folkeafstemning. Så jeg vil gerne høre: Hvis nu Danmarksdemokraterne bliver tungen på vægtskålen, når det gælder en folkeafstemning, kunne I så være med på det?

Kl. 13:44

Den fg. formand (Erling Bonnesen):

Man skal lige huske ikke at bruge direkte tiltale. (Nick Zimmermann (DF): Det skal jeg huske).

Så er det ordføreren.

Kl. 13:44

Inger Støjberg (DD):

Jeg havde helt ærligt også svært ved at huske det, da jeg startede herinde.

Når det er sagt, så handler det for mig jo ikke så meget om, hvem der er tungen på vægtskålen; det handler om, om det er det rigtige redskab at bruge. Det kan godt være, at det er det, og hvis vi når derhen, hvor vi kan se, at det er det rigtige redskab at bruge, så skal vi gøre det. Og det er også derfor, at jeg sætter uendelig stor pris på de diskussioner, som vi har bredt i oppositionen om de her ting. For jeg synes faktisk, at vi helt modsat regeringen bruger tiden rigtigt på at diskutere med hinanden med de forskellige ståsteder, som vi har, og der er ingen i oppositionen – sådan fornemmer jeg det ikke – der bare smækker med døren og siger, at man enten vil eller ikke vil. Tværtimod har otte af partierne været fælles om at fremsætte det her ændringsforslag i dag, og det synes jeg bare er rigtig godt, og jeg synes bare, at regeringen burde lære lidt af os.

Kl. 13:45

Den fg. formand (Erling Bonnesen):

Hr. Nick Zimmermann.

Kl. 13:45

Nick Zimmermann (DF):

Jeg tror bare, vi må sande, at regeringen ikke kommer til at lytte til det her. Først tromler de Folketingets partier, så fagforeningerne og så danskerne – næsten en halv million har skrevet under på kravet om en folkeafstemning nu.

Jeg er selvfølgelig rigtig ked af at høre, at der på nuværende tidspunkt ikke lige umiddelbart er opbakning til en folkeafstemning, men jeg synes virkelig, at det ville sende et signal, hvis vi på tværs af partierne kunne stå sammen om det her og sige: Vi vil ikke finde os i den her tromlen af danskerne, vi vil simpelt hen have det til en folkeafstemning. Jeg er lige ved at sige, at så må regeringen lære det på den hårde måde.

Kl. 13:46

Den fg. formand (Erling Bonnesen):

Ordføreren.

Kl. 13:46

Inger Støjberg (DD):

Ja, og jeg vil i hvert fald sige det sådan, at der er ikke er nogen, der er i tvivl om, hvor både Dansk Folkeparti og Nye Borgerlige står i den her sag, og jeg synes også – det må have almen interesse – at man skal vide, at det absolut også er der, både Nye Borgerlige og Dansk Folkeparti står i de interne diskussioner, som vi har. Så det synes jeg er rigtig godt.

Men nu synes jeg, at vi må fortsætte med at arbejde sammen om det her og holde den gode dialog med hinanden, og så må vi ligesom se, hvor det ender, og så må vi prøve at høre regeringen, om de ikke alligevel er blevet lidt klogere. Og så synes jeg i øvrigt også, at de skylder os en ordentlig høring om økonomien, så vi kan komme til bunds i det her.

Kl. 13:46

Den fg. formand (Erling Bonnesen):

Så er det hr. Jeppe Søe.

Kl. 13:46

Jeppe Søe (M):

Tak for det. Jeg kunne godt tænke mig at spørge fru Inger Støjberg, hvem der egentlig fik idéen til at samle oppositionen – hvem var det, der indkaldte til mødet, hvem kom med de forskellige forslag til, hvordan man kunne komme med alternative løsninger? Var det muligvis en samtale, der foregik, hvor man langsomt blev enige om, at man hellere måtte sætte sig sammen og samle oppositionen? Og det er jo dejligt – det er svært at have to. Jeg ved ikke, om I fortsætter på alle områder. Og med hensyn til løsningsforslagene – var det en samtale, hvor man til sidst blev enige om, at det nok var de her tre, man gik med?

Kl. 13:47

Den fg. formand (Erling Bonnesen):

Ordføreren.

Kl. 13:47

Inger Støjberg (DD):

Det var det præcis, og det er jo derfor, jeg bare sådan vil anbefale regeringen at gøre præcis det samme med oppositionen, så det ikke bare er i regeringen, at man sætter sig og bliver enige med hinanden om at sige: Nu gør vi det her, og så holder vi fast – så kan de lære det, kan de, alle sammen! Det er det, jeg synes der er den store forskel. For vi byder jo sådan set op til samtale med regeringen nu her, men det er, som om regeringen afslår, hver eneste gang vi ønsker at komme i dialog. Altså, nu er vi så kommet med det her ændringsforslag i dag; vi har ikke hørt ministeren endnu, men jeg kunne jo ikke høre, at hr. Jeppe Søe sagde: Det lyder faktisk som en rigtig god idé; lad os da prøve at udskyde ikrafttrædelsen, for det kunne da godt være, at danskerne også ville give deres besyv med. Der får man bare en dør smækket lige i ansigtet, når man foreslår det.

Så har jeg så også foreslået nu her, at vi skal have en økonomisk høring omkring det her, og der håber jeg så, at hr. Jeppe Søe har rejst sig op nu for at sige: Det vil jeg bestemt gå videre til regeringen med, for det skylder vi jer da.

Kl. 13:48

Den fg. formand (Erling Bonnesen):

Så er det hr. Jeppe Søe.

Kl. 13:48

Jeppe Søe (M):

Nej, jeg har rejst mig for at sige, at fru Inger Støjberg jo ikke svarer på spørgsmålet. For lige før sagde fru Inger Støjberg, at det – åbenbart – er meget vigtigt for jer at finde ud af, hvem det er, der har bragt det her til bordet. Det er næsten et kardinalpunkt i debatten. Nu spørger jeg så: Hvem var det præcis, der blev enige om at indkalde oppositionen til et samlet møde? Hvem kom med de tre forslag? Var det muligvis noget, der fremkom i en samtale, ligesom det er sket i regeringen, hvor vi samlet gik ind i et lokale for at prøve at finde ud af, hvilke løsninger der kunne være, og fandt ud af det?

Kan du, undskyld, kan fru Inger Støjberg – det er svært! – sige, præcis hvem det var, der gjorde de ting, jeg nævner her?

Kl. 13:49

Den fg. formand (Erling Bonnesen):

Vi husker lige ikke at bruge direkte tiltale.

Så er det ordføreren.

Kl. 13:49

Inger Støjberg (DD):

Jeg har det, som om tiøren faldt for mig lige nu, og det er jo altid rart, når man kan mærke, at tiøren falder. For hr. Jeppe Søe spørger: Kunne det være i en samtale? Og så svarer jeg: Ja, det er i en samtale. Så rejser hr. Jeppe Søe sig op og spørger igen: Kunne det være i en samtale? Altså, det er helt tydeligt, at hr. Jeppe Søe slet ikke har hørt, hvad jeg har sagt. Og det er jo fuldstændig sådan – fuldstændig sådan – regeringen agerer lige i øjeblikket. Vi kan sige, hvad vi vil – regeringen er fløjtende ligeglade med os. Men ikke nok med, at de er fløjtende ligeglade med os, regeringen er også fløjtende ligeglade med fagbevægelsen, fløjtende ligeglade med den danske model og fløjtende ligeglade med danskerne.

Så tiøren faldt for mig lige nu – det må jeg sige. Tak for det, hr. Jeppe Søe.

Kl. 13:49

Den fg. formand (Erling Bonnesen):

Tak for det. Der er ikke flere korte bemærkninger, og vi siger tak til ordføreren. Vi går videre til Liberal Alliances ordfører, og det er fru Sólbjørg Jakobsen. Værsgo.

Kl. 13:50

(Ordfører)

Sólbjørg Jakobsen (LA):

Tak for ordet. Jeg havde ikke forventet, at året skulle starte med, at jeg ville snakke så meget om store bededag. Jeg har faktisk aldrig snakket så meget om store bededag, som jeg har gjort i år, og det er helt fra Christiansborgs gange til køledisken i brugsen derhjemme og stort set hver dag stort set kun om, at det er en dårlig idé. Argumenterne for, at det er en dårlig idé, er faktisk mange. Vi har hørt mange af dem i dag, og spørgsmålene er mange. Er det i strid med den danske model, bør man ophæve kontrakter, som folk har indgået kollektivt eller individuelt, bare på den måde der – er det noget, man bør gøre? Har regeringen nok respekt for kirken i den her sag, og hvorfor i alverden indlede med det her bizarre kryds med forsvaret? Som sagt er argumenterne imod forslaget mange, og selv om det varierer fra person til person og parti til parti, hvilket argument man støtter sig mest til, er der er en slående enighed fra yderste venstrefløj til yderste højrefløj om, at det er et dårligt forslag.

Men forslaget har også skyllet stærke bølger af følelser igennem landet, og det tror jeg også der er en god grund til. Jeg tror, at mange af følelserne kommer fra trangen til at beskytte vores traditioner, og det vil jeg gerne uddybe og lægge lidt vægt på i dag. I Danmark har vi mange traditioner. Nogle af dem har de også i andre lande, nogle af dem har vi helt for os selv. Nogle er direkte hæftet op på vores kristne tro, andre er ikke. De forskellige traditioner vægtes ikke ens af alle og nogle overhovedet ikke af alle, men af nok mennesker, til at de består år efter år. Rammer du din 25. eller 30. fødselsdag, skal du enten have kanel eller peber. Det giver mening i Danmark. Vi laver mærkelige gækkebreve op til påske – det tror jeg faktisk ikke man laver andre steder. I over 100 år har vi puttet en mandel i en dessert og gjort det til en selskabsleg at vinde mandelgaven. Jeg kender faktisk ikke nogen, der holder jul uden at gøre det. Og på store bededag spiser vi hveder. Bevares, det er ikke det eneste, vi gør store bededag, det er måske heller ikke alle, der gør det, men jeg tror, I ved, hvad jeg forsøger at sige. Det er en blanding af de store og de små traditioner, der tilsammen gør Danmark til Danmark.

Jeg vil ikke stå her og være så dramatisk og sige, at en afskaffelse af store bededag ødelægger det hele. Det tror jeg faktisk ikke det gør. Jeg tror sagtens, at Danmark stadig kommer til at være Danmark efter det her. Vi er langt stærkere end som så. Og okay, det skal også med, at vi har rigtig mange fri- og helligdage i Danmark, så det er heller ikke, fordi vi lige pludselig har et arbejdsmarked, der bare er super presset. Der er jeg også helt enig. Så hvorfor den store modstand? Det er, fordi selv om forslaget ikke ødelægger vores traditionelle fundament, piller regeringen egenhændigt og uden varsel ved det. Altså, de piller ved noget, som vi troede man slet ikke ville røre, og frygten for, at det overhovedet ikke er helligt for dem at slette dele af vores traditioner, er da klart noget, vi reagerer på. For ud over de logiske argumenter for at være imod forslaget, som sagt, for der er mange forskellige, så kommer den her frygt: Hvad så ellers? Og det er jo bare der, hvor der er sket et skred.

Jeg kan ikke lade være med at sammenligne forslaget med at sælge sin bedstemors smykker for at betale nogle regninger. Hvem med en forholdsvis sund økonomi betaler sine regninger ved at sælge sin bedstemors smykker? Vi snakker om at afskaffe en oldgammel helligdag for at få omkring 3 mia. kr. til et statsbudget på omkring 1.200 mia. kr. At have råd til regningerne med det kæmpestore budget alene burde være muligt uden at sælge sin bedstemors smykker.

Jeg kommer ikke til at gå dybere ind i tallene i excelarket, fortolkningen af paragrafferne og den manglende respekt for at have frihed til at lave de aftaler, man vil. Der er gode begrundelser at hente, men som jeg indledte med at sige, er det begrundelser, vi hver især støtter os til, fordi vi grundlæggende er enige om, fra højre til venstre, fra Christiansborg til kølediskene ved købmanden, at det er et dårligt forslag. Var processen anderledes, var denne ofring noget, vi havde drøftet bredere i samtalen, bredere end kun i regeringen, var det noget, vælgerne vidste forud for valget, kunne det måske se anderledes ud, men sådan har det ikke været. Det blev serveret på bordet af en flertalsregering og krydret med, at det er sådan, Danmark hjælper Ukraine. Tilbage står et frustreret samfund med en følelse af, at regeringen som en tyv i natten – ja, jeg har skrevet det, det er ikke, fordi de andre har sagt det, for det er det, der er sket – tager en fridag fra os og uden at blinke piller ved vores traditioner. De har ikke været lydhøre over for modstand, og de holder fast i, at præcis disse 3 mia. kr. simpelt hen ikke kan undværes, uanset prisen.

I Liberal Alliance er vi ikke enige, og vi støtter ikke lovforslaget.

Kl. 13:55

Den fg. formand (Erling Bonnesen):

Tak for det. Der er en række korte bemærkninger, og den første er til hr. Kim Valentin.

Kl. 13:55

Kim Valentin (V):

Tak for det, og tak til ordføreren for ordførertalen. Jeg kunne godt tænke mig at høre om noget: Hvordan vil LA egentlig stille sig, hvis nu det lykkes regeringen at fjerne store bededag? Hvis nu LA får magten og har muligheden for det, vil LA så genindføre denne store bededag?

Kl. 13:56

Den fg. formand (Erling Bonnesen):

Ordføreren.

Kl. 13:56

Sólbjørg Jakobsen (LA):

Tak for spørgsmålet. Jeg synes nu alligevel, at vi skal have respekt for den lovgivningsproces, der er. Nu siger ordføreren, at det er lykkedes for regeringen at få det igennem, men lovforslaget er ikke vedtaget – det er 1. behandling, vi har i dag. Hvordan vi hypotetisk kommer til at forholde os, hvis ikke de lytter til os og det bliver vedtaget, hvad vi stadig håber det ikke gør, bliver vi nødt til at overveje og så se, hvad vores muligheder er.

Kl. 13:56

Den fg. formand (Erling Bonnesen):

Hr. Kim Valentin.

Kl. 13:56

Kim Valentin (V):

Så det var sådan et ikkesvar, altså »nu må vi jo lige se, hvad der sker«. Så kan danskerne jo ikke regne med, at store bededag kommer tilbage igen, hvis LA får magten. Hvad skal danskerne så regne med?

Kl. 13:56

Den fg. formand (Erling Bonnesen):

Ordføreren.

Kl. 13:57

Sólbjørg Jakobsen (LA):

Jeg vil forsøge at sige det her med al respekt. Venstre gik til valg på aldrig nogen sinde at gøre Mette Frederiksen til statsminister. De gik ikke til valg på at afskaffe store bededag. Nu står Venstre og spørger Liberal Alliance, der står fuldstændig på mål for, hvad vi sagde i valgkampen, hvad danskerne skal regne med. Der synes jeg, ordføreren skal kigge sig selv i spejlet.

Kl. 13:57

Den fg. formand (Erling Bonnesen):

Så er det hr. Kim Edberg Andersen.

Kl. 13:57

Kim Edberg Andersen (NB):

Tak til ordføreren. Det var jo en tale, hvor jeg naturligvis nok godt vidste, hvor Liberal Alliance ville lægge sig. Liberal Alliance er jo heldigvis med i det her ændringsforslag, hvor vi i forbindelse med et lovforslag, som er blevet dikteret af en lidt magtfuldkommen regering, i det mindste ønsker, at man skal genvælges, altså at det er på den anden side af et valg. Og jeg er ikke så god til at regne, men jeg kan alligevel nok begynde at sidde og tælle sammen her og se, at det der ændringsforslag får vi nok heller ikke helt flertal for.

Så er mit spørgsmål til Liberal Alliance, om Liberal Alliance bare er ved at udføre en form for dans, hvor de siger noget om, at de måske gerne vil støtte et ændringsforslag, men vil de lægge stemmer til en § 42-afstemning? Det er jo det, der kan risikere at blive højaktuelt lige efterfølgende. For jeg ville jo være ked af, at Liberal Alliance blot bruger det her til senere at sige, at man var meget imod afskaffelsen, og at man så finder en undskyldning i – lidt hypotetisk – at man desværre ikke kunne støtte demokratiet i ønsket om en afstemning.

Kl. 13:58

Den fg. formand (Erling Bonnesen):

Så er det ordføreren.

Kl. 13:58

Sólbjørg Jakobsen (LA):

Tak for spørgsmålet, og tak for samarbejdet i den her sag også til Nye Borgerlige. Jeg vil sige, at det ikke er en dans, vi har gang i i Liberal Alliance. Jeg hører både hr. Karsten Hønge og fru Inger Støjberg snakke om det her dilemma, der er ved det, og det er jeg også enig i. Vi er ikke lige så store tilhængere af folkeafstemninger, som Nye Borgerlige er. Vi er større tilhængere af det repræsentative demokrati, vi har, og derfor er vi meget forsigtige med at åbne slusen for en folkeafstemning om svære beslutninger.

Men det er rigtigt, at § 42 egentlig eksisterer for at beskytte et bredt mindretal i Folketinget og et flertal i befolkningen mod, at et smalt flertal i Folketinget træffer beslutninger, som andre ikke vil have. Det er for at beskytte mod det, og man kan godt se, at det, selv om den sjældent er brugt, så er det noget, der kunne egne sig til situationer som den her. Så derfor har vi ikke afvist det, men det er stadig væk med det i mente, at vi nu har en flertalsregering, og at det ikke nødvendigvis er sidste gang. Så ligesom hr. Karsten Hønge bliver jeg også nødt til at sige, at man må være forsigtig med den præcedens, det kan skabe.

Kl. 13:59

Den fg. formand (Erling Bonnesen):

Så er det hr. Kim Edberg Andersen.

Kl. 13:59

Kim Edberg Andersen (NB):

Jamen jeg er jo et positivt, inkluderende menneske, så jeg går ud fra, at Liberal Alliance og Danmarksdemokraterne i hvert fald står i en halvåben dør i forhold til at stemme for en § 42-aktivering senere hen. For vi bliver jo bare nødt til at indrømme, at et repræsentativt demokrat ikke bliver meget mere repræsentativt, end hvis vi beder folk stemme. Og det kan jo være, at vi faktisk helt kommer hen til en tilstand af, at folk, der sidder i Folketinget, ikke bare bliver nødt til at sige noget op til et valg hvert fjerde år, men rent faktisk udøver den magt, som de ved at deres vælgere ønsker de skal have herinde.

Kl. 14:00

Den fg. formand (Erling Bonnesen):

Så er det ordføreren. Værsgo.

Kl. 14:00

Sólbjørg Jakobsen (LA):

Det kan være, at ordførerens ører har hørt noget andet end mine, men et repræsentativt demokrati betyder i sin forstand, at man har et parlament som Folketinget, der træffer de fleste beslutninger, og der er det så, at befolkningen vælger, hvem der skal sidde her. Det, som man nævner her, hvor det kan være folkeafstemninger, der afgør det, er direkte demokrati, og det har vi ikke i Danmark, og det er ikke noget, vi har ønsket der skal komme mere af. Så derfor er vi meget påpasselige med at sige, at det er den vej, vi skal gå, hver gang vi er uenige med flertalsregeringen.

Kl. 14:01

Den fg. formand (Hans Kristian Skibby):

Tak til ordføreren. Næste spørger er Mikkel Bjørn, Dansk Folkeparti. Værsgo.

Kl. 14:01

Mikkel Bjørn (DF):

Tak for det, og tak til ordføreren for en glimrende tale om vigtigheden af fælles værdier og fælles traditioner og også nogle gange nogle traditioner, der virker lidt mærkelige, når man ser på dem rent objektivt. Vi danser om et juletræ til jul, vi spiser sild til påske, brænder bål til sankthans, får mandel i vores risalamande og meget andet. I forhold til store bededag er der jo nu lidt usikkerhed om Liberal Alliances opbakning til en folkeafstemning, og når vi nu ikke kan få et entydigt svar i forhold til store bededag, ville jeg høre, om Liberal Alliance vil bakke op om en folkeafstemning, hvis regeringen nu pludselig måtte foreslå at fjerne mandlen i vores risalamande.

Kl. 14:02

Den fg. formand (Hans Kristian Skibby):

Så er det ordføreren. Værsgo.

Kl. 14:02

Sólbjørg Jakobsen (LA):

Det tror jeg jeg vil tage op, hvis de kommer med sådan et forslag.

Kl. 14:02

Den fg. formand (Hans Kristian Skibby):

Tak. Så er det hr. Nick Zimmermann, Dansk Folkeparti.

Kl. 14:02

Nick Zimmermann (DF):

Ordføreren sagde direkte, at man er påpasselig med folkeafstemninger om svære beslutninger. En sådan kommentar undrer mig meget, for det er vel netop ved svære beslutninger, at danskerne skal spørges. Så jeg vil sige, at lige præcis den sætning overraskede det mig faktisk rigtig meget at høre fra ordføreren. Ordførerens formand ønsker jo at udskyde en afstemning om store bededag til efter et folketingsvalg, men det ved vi jo alle sammen ikke kommer til at ske, fordi regeringen jo lægger op til virkelig benhårdt at ville afskaffe store bededag. Så hvorfor ikke spørge danskerne i den her omgang?

Kl. 14:03

Den fg. formand (Hans Kristian Skibby):

Værsgo til ordføreren.

Kl. 14:03

Sólbjørg Jakobsen (LA):

Tak for spørgsmålet, for så kan vi få afklaret det. Spørgeren skal ikke bekymre sig om, at jeg nævner svære beslutninger, for det er jo tit, at vi i Folketinget træffer svære beslutninger. Det skal man gøre. De enkeltstående, svære beslutninger, som vi træffer på vegne af hele samfundet, kan vi ikke altid sende ud til folkeafstemning. Store beslutninger sender vi ud til folkeafstemning, altså store beslutninger. Det er ikke det samme som svære beslutninger. Svære beslutninger kan ikke bare sendes ud til folkeafstemning, bare fordi de er svære.

Kl. 14:03

Den fg. formand (Hans Kristian Skibby):

Spørgeren for anden korte bemærkning. Værsgo.

Kl. 14:03

Nick Zimmermann (DF):

Mig bekendt er der jo ikke nogen, der har sagt, at vi skal sende samtlige svære beslutninger eller store beslutninger til folkeafstemning. Det her er jo en ekstraordinær situation. Det handler om, at ingen af de tre regeringspartier gik til valg på at afskaffe store bededag. Der bliver ikke lyttet til danskerne, der bliver ikke lyttet til fagforeningerne, der bliver ikke lyttet til Folketingets partier – der bliver sådan set ikke lyttet til andre end regeringen selv. Så mig bekendt er der ikke nogen, der har sagt, at det skal være samtlige svære eller store beslutninger, der skal til en folkeafstemning, men lige præcis her er det jo helt anderledes, for her er det jo et notorisk tyveri: Man tager en helligdag fra danskerne.

Så jeg vil stille ordføreren et spørgsmål: Vil ordføreren være med på, at Liberal Alliance kommer til at stille de afgørende mandater til rådighed, hvis det er Liberal Alliance, der har de afgørende mandater i forhold til en folkeafstemning?

Kl. 14:04

Den fg. formand (Hans Kristian Skibby):

Tak til spørgeren. Værsgo.

Kl. 14:04

Sólbjørg Jakobsen (LA):

Som jeg også har sagt før: Der er gode argumenter for, og der er gode argumenter imod. Derfor er det noget, som jeg ikke kan komme nærmere ind på, end at vi kommer til at forholde os konstruktivt til det. Vi håber ikke, det kommer så langt; vi håber faktisk, at regeringen før eller senere lytter. Man kan se, at krydset er fjernet, og der bliver jeg nødt til at være enig og sige, at jeg håber, at vi kan komme dertil, at man finder en anden løsning. I forhold til at vores partiformand har sagt, at vi gerne vil være med til at udskyde den her beslutning, så er det noget, som hele folketingsgruppen er enig i – mig selv inklusive.

Kl. 14:05

Den fg. formand (Hans Kristian Skibby):

Tak til ordføreren. Vi går videre til næste spørger, og det er hr. Jeppe Søe fra Moderaterne. Værsgo.

Kl. 14:05

Jeppe Søe (M):

Tak for det. Allerførst tak til ordføreren for respekt for demokratiet og for det repræsentative demokrati, hvor det jo altså er sådan, at vi herinde skal finde flertal. Det kunne også have været en mindretalsregering, der havde kigget hen over midten og havde fundet sig et flertal – nu er vi så tilfældigvis i regering sammen, og så er det pludselig magtfuldkommenhed, men det er jo faktisk det samme, der sker.

Jeg kunne godt tænke mig at fortsætte der, hvor hr. Kim Valentin slap. For jeg kan høre på flere partier herinde, at det burde være til folkeafstemning; jeg kan høre, at det absolut er noget, der skal kæmpes for en forandring af. Så jeg forventer jo, at næste valgkamp bliver sådan, at samtlige partier kun laver valgplakater med det her som det store slogan, altså at genindføre store bededag.

Derfor kunne jeg godt tænke mig også at spørge ordføreren: Har ordføreren tænkt sig på egne valgplakater næste gang at gå til valg på at genindføre store bededag og at have det som et af de vigtigste punkter? For det lyder jo meget vigtigt alt sammen lige nu.

Kl. 14:06

Den fg. formand (Hans Kristian Skibby):

Ordføreren, værsgo.

Kl. 14:06

Sólbjørg Jakobsen (LA):

Tak for spørgsmålet. Jeg kan godt lide tanken om, at der er så høj tiltro til, at de ting, som vi ønsker og de andre partier ønsker, er noget, som man forventer, at vi fører valgkamp på og putter på valgplakater. Jeg kan kun håbe, at partierne i regeringen henter inspiration her og måske bare også sætter deres løfter og planer på deres plakater.

Vi har egentlig alle vores besparelser i vores 2035-plan med, hvor der står alle de svære beslutninger, vi gerne vil tage. Det har vi også tænkt os at gøre næste gang.

Kl. 14:07

Den fg. formand (Hans Kristian Skibby):

Spørgeren, værsgo.

Kl. 14:07

Jeppe Søe (M):

Ja, der var faktisk ikke noget svar i det der. Jeg spørger: Hvis vi tager store bededag ud af ligningen nu, vil ordføreren så sikre sig, at I næste gang går til valg på at genindføre store bededag? Vil det blive skrevet ind i den 2035-plan, som ordføreren lige har vist?

Kl. 14:07

Den fg. formand (Hans Kristian Skibby):

Ordføreren, værsgo.

Kl. 14:07

Sólbjørg Jakobsen (LA):

Jeg skal nok være helt direkte: Det har vi ikke drøftet endnu, men hvis vi beslutter os for det, skal vi nok skrive det ind og få det finansieret med det samme.

Jeg bliver også nødt til at tilføje noget med alle de Venstremænd, som jeg kender, og dem fra Moderaterne, der beskytter det her, der forsvarer det her, imens alle andre står og modsiger det. Jeg føler mig nødsaget til at sige: Kejseren har ikke noget tøj på. Altså, hvis det ikke er tilladt at sige, beklager jeg, men det er lidt, som om alle – alle – kan se, at det her er dumt, undtagen dem, der bare står og siger: Det er simpelt hen så fin en kjole, kejseren har fået på.

Kl. 14:08

Den fg. formand (Hans Kristian Skibby):

Tak til ordføreren. Vi har en spørger mere, og det er hr. Morten Messerschmidt, Dansk Folkeparti. Værsgo.

Kl. 14:08

Morten Messerschmidt (DF):

Jeg interesserer mig også for det her med, hvornår man skal spørge danskerne. Her har vi jo en helt ekstraordinær situation, hvor vi har tre partier, der gennemfører noget, som har en historisk modstand imod sig, uden på noget tidspunkt at have forvarslet det i en valgkamp. Vi har jo i hvert fald ét eksempel fra 1963, hvor Venstre og Konservative valgte at udskrive folkeafstemning om de såkaldte jordlove. Når Liberal Alliance sådan er tøvende i forhold til at benytte den mulighed, vi har her, hvornår så? Hvor meget skal der til? Jeg kan sådan set ikke finde noget, der er mere indgribende – ja, det skulle være en afvikling af kongehuset eller sådan et eller andet – end fuldstændig uden nogen kirkelig opbakning at begynde at blande sig i helligdagsordenen. Så hvor højt skal vi op, før Liberal Alliance synes, det er rimeligt at holde en § 42-afstemning?

Kl. 14:09

Den fg. formand (Hans Kristian Skibby):

Så er det ordføreren. Værsgo.

Kl. 14:09

Sólbjørg Jakobsen (LA):

Tak. Jeg må give hr. Morten Messerschmidt ret; det er en ekstraordinær situation. Jeg synes også, at vi skal passe på med at snakke om folkeafstemning, som om det er det mest naturlige i verden, for vi har ikke særlig meget præcedens for det. Men vi er helt på bølgelængde, og vi skal have kigget på, hvilke værktøjer der er for at gribe ind her, men vi kommer til det efter grundig overvejelse, og der har vi stadig noget tid at løbe på. Der tror jeg også, at det kommer til at være i tæt samarbejde med de andre oppositionspartier, som vi har gjort med alle de andre ting, vi har gjort for at forsøge at bremse det her.

Kl. 14:09

Den fg. formand (Hans Kristian Skibby):

Tak. Hr. Morten Messerschmidt for anden korte bemærkning. Værsgo.

Kl. 14:09

Morten Messerschmidt (DF):

En anden ting, der har været nævnt i debatten, er jo de ændringsforslag, bl.a. det nu efter Anders Fogh Rasmussen opkaldte ændringsforslag, om, at man udskyder ikrafttrædelsestidspunktet. Det tror jeg vi er enige om at man godt kan støtte; sådan har jeg forstået ordføreren. Man kunne også overveje en solnedgangsklausul på lovforslaget, hvor man siger, at hvis ikke det viser sig efter 3 år, at det har haft den økonomiske effekt, som regeringen lægger til grund, så bortfalder loven af sig selv og store bededag genindføres. Er det et forslag, som Liberal Alliance ville kunne bakke op om – altså, hvis det viser sig, at den effekt, som jo er, må man mildest talt sige, omdiskuteret, udebliver, jamen så genindføres automatisk store bededag?

Kl. 14:10

Den fg. formand (Hans Kristian Skibby):

Ordføreren.

Kl. 14:10

Sólbjørg Jakobsen (LA):

Med de forskellige udmeldinger, vi får fra økonomer om de her beregninger, og den manglende høring, der har været nævnt tidligere i dag – og nu kommer overenskomstforhandlingerne, og hvis fagbevægelsen kommer til at kunne skaffe den her fridag alligevel, bortfalder al effekt – så var det da en idé, som jeg ville være åben over for at kigge på.

Kl. 14:10

Den fg. formand (Hans Kristian Skibby):

Tak. Og vi siger tak til ordføreren fra Liberal Alliance. Næste ordfører er fru Helle Bonnesen fra Det Konservative Folkeparti. Værsgo.

Kl. 14:11

(Ordfører)

Helle Bonnesen (KF):

Tak. Store bededag er gået fra at være en fredelig dag til at være en kampplads. Jeg er ny i Folketinget, jeg er ny ordfører for beskæftigelses- og kirkeområdet, men jeg må indrømme, at jeg aldrig nogen sinde havde forestillet mig, at de to ordførerskaber skulle komme til at smelte så meget sammen, som tilfældet er. Efterhånden kan det godt være svært at finde ud af, hvorfor vi egentlig skal afskaffe store bededag, for først var begrundelsen, at vi skulle finansiere forsvaret, og gudskelov blev det kryds mellem krig og kirke visket ud igen. Og her vil jeg gerne kreditere de øvrige otte partier uden for regeringen for et fint samarbejde om at få det til at lykkes. Jeg vil også rigtig gerne rose regeringen for at gå ind i den dialog og gå ind i at lytte til, om vi kan løse tingene på en anden måde. Og det kom vi til: Forsvaret og store bededag blev adskilt fra hinanden – så tak for det til alle.

Men så blev begrundelsen arbejdsudbuddet, og Konservative vil meget gerne være med til at diskutere arbejdsudbudsreformer, og al erfaring viser jo, at det sagtens kan lade sig gøre, uden at vi behøver at give køb på vores værdigrundlag og vores danmarkshistorie. Så blev det finansieringen, og flere økonomer peger på, at vores økonomiske råderum sagtens kan vise sig at være større, end vi mener det er lige nu. Vi mangler det kasseeftersyn. Og selvfølgelig skal vi ikke bare bruge råderummet op, men med så indgribende en ændring giver det vel rigtig god mening, at man starter med at finde ud af, hvad udgangspunktet rent økonomisk er. Og man kan kun lidt spændt vente på, hvad det næste argument bliver, og om det bliver andet, end at man siger, at vi skal.

Oven i det her har vi så fået en helt utrolig dårlig timing midt i en tid, hvor arbejdsmarkedets parter mødes, og det er normalt et klassisk fint møde med en skarp dansk model. Men ikke den her gang. Regeringen sætter sig mellem to stole, for på den ene side vil man gerne have arbejdet hurtigt overstået af hensyn til overenskomstforhandlingerne, men store bededags-konflikten ligger som en sten i skoen, og den skærer hver evig eneste dag. Hvis man påstår, at sagen skal på plads, så man kan få det overstået, er det altså at gå med bind for øjnene. Og hvis man læser høringssvarene, er der altså en sjælden enighed på tværs af aktører om, at det her er en meget betænkelig vej at gå.

På den anden side vil man ikke hastebehandle, men alligevel starter man med at fravige et grundprincip, man selv har defineret, nemlig de 4 uger til høring. Det er et fint princip, men der bliver givet 1 uge. Og det er svært at få ordet hastebehandling ud af hovedet. Den tekniske gennemgang, som vi havde tidligere, vidnede om, at der er så mange spørgsmål, der stiller sig i kø – og vi har talt om det tidligere i dag – som f.eks. folkeskolerne. Folkeskolerne skal ikke have en ekstra undervisningsdag, men forældrene skal arbejde en dag mere, og hvis de skal på arbejde, hvem skal så stå for børnene? Den opgave skal kommunerne stå for. Men kommunerne er allerede i mange tilfælde begyndt at arbejde på det skoleår, der hedder 2023/24, sidste år, så med det her hastværk giver man pludselig kommunerne en ekstra arbejdsbyrde, hvor de skal tilbage og rydde op i deres planlægning. Det er bare ét eksempel ud af rigtig mange eksempler på tekniske ting, som giver problemer.

Hastværk er lastværk, og nu og her er lastværk måske også makværk. For når værdigrundlaget bliver fortyndet, når den danske model falmer, når konfirmanderne mister fællesskabet på den her helt særlige dag, når familierne mister muligheden for lidt ekstra tid sammen om sommeren, når hvederne er blevet kolde, hvad har vi så tilbage? En regering, som har ofret store bededag uden grund, uden ånd, uden den brede opbakning og med alvorlige konsekvenser til følge. Vi kommer til at stemme nej.

Kl. 14:15

Den fg. formand (Hans Kristian Skibby):

Tak. Der er en række spørgsmål. Den første spørger er fru Victoria Velasquez fra Enhedslisten. Værsgo.

Kl. 14:15

Victoria Velasquez (EL):

Tak for det, og tak for talen. Jeg kan faktisk godt komme i tanke om et andet tidspunkt, hvor der var et kryds mellem kirkeområdet og beskæftigelsesområdet – faktisk med samme minister. Det handlede om det psykiske arbejdsmiljø i kirkerne. Og her ville ministeren ikke have, at det var en snuptagsløsning, men netop inddrage kirkeparterne i forhold til at skulle finde en god løsning. Så det er jo selvfølgelig ærgerligt, at der er noget inkonsistens i, hvordan man arbejder på denne her måde.

Jeg er glad for, at vi i Konservative og Enhedslisten er enige om, at det er en dårlig idé, særlig i lyset af at befolkningen slet ikke havde hørt om det her. Vi har lige haft folketingsvalg, og det her har slet ikke været noget, man har været ærlige om og har fortalt om.

Men jeg kunne godt tænke mig at høre: Hvis nu ændringsforslaget ikke kommer til at gå igennem, som jeg håber at det gør, men hvis nu det ikke gør, hvad tænker ordføreren så vi kan bruge af parlamentariske værktøjer fremadrettet for simpelt hen at få stoppet afskaffelsen af store bededag som en helligdag og fridag?

Kl. 14:16

Den fg. formand (Hans Kristian Skibby):

Ordføreren, værsgo.

Kl. 14:16

Helle Bonnesen (KF):

Der har jo været en del, skal vi sige, hypotetiske spørgsmål: Hvis der sker det, hvad så? Hvad gør vi så? Og jeg vil sige, at vi stadig væk vil arbejde for, at det her ikke bliver tilfældet. Hvis man tager lidt tilbage i tiden, havde vi jo det her eksempel: Hvis I ikke vil stemme for afskaffelsen af store bededag, kan I ikke være med i forhandlingslokalet, når vi skal lave forsvarsforlig. Hvad vil I så gøre? Så i de her diskussioner omkring, hvad vi så vil gøre, vil vi altså forholde os retten til at se, hvordan udviklingen sker. Jeg er glad for, at regeringen så, at debatten omkring store bededag og forsvaret skulle adskilles. Og vi arbejder stadig for det, nu med vores nye forslag om, at vi skal have store bededag ud af sammenhængen igen.

Kl. 14:17

Den fg. formand (Hans Kristian Skibby):

Spørgeren for sin anden korte bemærkning. Værsgo.

Kl. 14:17

Victoria Velasquez (EL):

Man kan sige, at i forhold til forhandlingerne var lovforslaget jo ikke fremsat på det tidspunkt. Og nu har vi ret konkret snart en andenbehandling og så en tredjebehandling, og vi har en afstemning, der skal ske omkring de her ændringsforslag, og nogle ordførere, der har tilkendegivet, hvad de vil stemme der. Så på den måde er det jo ikke så hypotetisk. Det er faktisk meget konkret, og vi skal have trykket på en knap. Derfor betyder det også, at vi er pressede på tiden, især fordi regeringen jo lægger op til at tromle det her hurtigt igennem.

Så jeg kunne rigtig godt tænke mig at høre ordføreren i forhold til, hvad vi så kan gøre parlamentarisk. Altså, jeg tænker, at det er oplagt med en folkeafstemning, så vi rent faktisk giver folket mulighed for at blive hørt, som man ikke er blevet her. Er der andre parlamentariske værktøjer, vi kan gøre brug af?

Kl. 14:18

Den fg. formand (Hans Kristian Skibby):

Ordføreren, værsgo.

Kl. 14:18

Helle Bonnesen (KF):

Altså, folkeafstemningen er jo en mulighed, og det er et meget, meget alvorligt greb, som vi forhåbentlig ikke sætter i værk og helst ikke vil sætte i værk. Derfor indbyder vi stadig væk til samtalen, og rækken af tekniske spørgsmål, der kommer i kølvandet på det her, står stadig væk ubesvaret hen. Så vi tager dem altså i den ordentlige rækkefølge og ser, hvor langt vi når, på samme måde som vi gjorde med krydset mellem forsvaret og store bededag.

Kl. 14:19

Den fg. formand (Hans Kristian Skibby):

Tak til ordføreren. Vi går videre til næste spørger, og det er hr. Kim Edberg Andersen fra Nye Borgerlige. Værsgo.

Kl. 14:19

Kim Edberg Andersen (NB):

Tak for det, og tak til ordføreren. Nu har vi jævnligt hørt de samme spørgsmål fra os alle sammen, så lad os skære helt igennem og sige: Det Konservative Folkeparti støtter op om ændringsforslaget. Der kommer nok ikke til at være flertal for ændringsforslaget, og lige pludselig står vi med et lovforslag om afskaffelse af store bededag, der er vedtaget. Så er mit helt korte spørgsmål: Hvis vi kommer dertil, altså hvis alle de her parlamentariske døre, åbne og halvlukkede, som vi har hørt om, er smækket i, kommer Det Konservative Folkeparti så til den tid, når lovforslaget er vedtaget, inden for 3 søgnedage efter vedtagelsen til at bakke op om, at vi aktiverer § 42?

Kl. 14:19

Den fg. formand (Hans Kristian Skibby):

Ordføreren.

Kl. 14:19

Helle Bonnesen (KF):

Svaret bliver lidt det samme som før. Vi kigger på tingene i den rækkefølge, de kommer. Og ligesom vi havde kniven for struben omkring forsvarsforliget og store bededag, hvor vi også sagde, at vi tager debatten så langt, vi overhovedet kan, så forbeholder vi os også retten til at gøre det den her gang – og der er ikke taget endelig stilling til en potentiel folkeafstemning. Det er et meget alvorligt greb at tage i brug.

Kl. 14:20

Den fg. formand (Hans Kristian Skibby):

Spørgeren til anden kortre bemærkning. Værsgo.

Kl. 14:20

Kim Edberg Andersen (NB):

Jeg bliver nødt til at gribe til det her nordjyske kort, jeg trækker en gang imellem, når jeg ikke helt forstår den her dans om et juletræ, som der ikke er behov for. For det, jeg spurgte om, var egentlig, om ordførerens parti, når det her lovforslag er vedtaget – for vi ved alle sammen, som hr. Jeppe Søe også gjorde klart, at det vil det blive – altså, når der ikke er noget hypotetisk, når der ikke er flere greb at gribe i end § 42, kan jeg så til den tid forvente, at Det Konservative Folkeparti bakker op om at bruge § 42? Jeg kunne godt tænke mig at få et rent svar, lige et skud fra hoften.

Kl. 14:20

Den fg. formand (Hans Kristian Skibby):

Ordføreren, værsgo.

Kl. 14:20

Helle Bonnesen (KF):

Svaret er det samme. Vi vil gerne tage tingene i den rigtige rækkefølge, og hvis vi med det samme sagde, at vi gør sådan og sådan, synes jeg vi lukker for noget debat og for noget dialog, og det vil vi gerne have først.

Kl. 14:21

Den fg. formand (Hans Kristian Skibby):

Tak. Vi går videre til næste spørger, og det er hr. Kim Valentin fra Venstre. Værsgo.

Kl. 14:21

Kim Valentin (V):

Tak for det, og tak til ordføreren for talen. Der er en vis risiko for, at mit spørgsmål bliver besvaret på nogenlunde samme måde, men jeg håber det ikke. Jeg kan forstå, at store bededag ikke skal fjernes, hvis det står til Konservative, men lad os nu antage, at den bliver fjernet: Vil Konservative så garantere, at man genindfører store bededag?

Kl. 14:21

Den fg. formand (Hans Kristian Skibby):

Ordføreren, værsgo.

Kl. 14:21

Helle Bonnesen (KF):

Det er endnu et hypotetisk spørgsmål. Vi ved ikke, hvordan verden ser ud om 3 år, eller hvornår det folketingsvalg kommer. Der har måske været arbejdsmarkedsforhandlinger i mellemtiden, der har ændret ved nogle ting, som vi ikke kender til i dag. Jeg kan da godt forestille mig, at man i de forhandlinger, der kommer til at være, kigger meget på fritid og feriedage. Så at lægge sig fast på noget nu, hvor vi ikke kender virkeligheden om 3 år, vil vi helst ikke gøre.

Kl. 14:22

Den fg. formand (Hans Kristian Skibby):

Så er det spørgeren til anden korte bemærkning. Værsgo.

Kl. 14:22

Kim Valentin (V):

Men hvad er det så præcis, danskerne skal regne med? Hvordan vil Konservative så gå til de forhandlinger – med et ønske om at få det fjernet eller hvad?

Kl. 14:22

Den fg. formand (Hans Kristian Skibby):

Ordføreren.

Kl. 14:22

Helle Bonnesen (KF):

Det kommer jo an på, hvis præmisser man køber. Altså, hvis vi var blevet udfordret for en måned siden på, hvad vi ville gøre, når vi ikke ville acceptere afskaffelsen af store bededag og dermed ikke kunne være med i forligsforhandlingerne – hvor man altså satte nogle hypotetiske ting op uden at have afprøvet det parlamentariske arbejde, uden at have taget dialogen, uden at have taget debatten – så ville vi gerne det, og det lykkedes med forsvarsforliget. Vi håber også, at debatten og dialogen kommer til at være til stede her.

Kl. 14:22

Den fg. formand (Hans Kristian Skibby):

Tak. Næste spørger er hr. Nick Zimmermann fra Dansk Folkeparti. Værsgo.

Kl. 14:22

Nick Zimmermann (DF):

Man må jo virkelig sige, at regeringen har samlet partier på kryds og tværs i det her spørgsmål, næsten lige så meget, som de har splittet danskerne. Derfor synes vi jo, at det er rigtig ærgerligt, at vi ikke også kan stå skulder ved skulder omkring en folkeafstemning, og derfor vil jeg prøve at spørge ordføreren: Hvad er det, der gør, at Konservative ikke kan bakke op om at spørge danskerne? Man kan sige, at ingen af partierne fortalte i valgkampen, at de ville gøre det, man har tromlet fagforeningerne, danskerne – der er næsten en halv million underskrifter – og så naturligvis Folketingets partier. Vi var også begge to til stede på mødet med beskæftigelsesministeren, hvor vi blev orienteret om det her, og som jo foregik vel nærmest uhørt i nyere tid.

Så mit spørgsmål til ordføreren er: Hvorfor vil Konservative ikke være med på en folkeafstemning?

Kl. 14:23

Den fg. formand (Hans Kristian Skibby):

Værsgo til ordføreren.

Kl. 14:23

Helle Bonnesen (KF):

Jeg har ikke sagt, at vi ikke vil være med til en folkeafstemning. Jeg har sagt, at vi ikke tager stilling til det nu, og at vi synes, det er et meget alvorligt indgreb. Vi tager stadig væk dialogen først, før vi konkret tager de hypotetiske beslutninger.

Kl. 14:24

Den fg. formand (Hans Kristian Skibby):

Så er det spørgeren for sin anden korte bemærkning. Værsgo.

Kl. 14:24

Nick Zimmermann (DF):

Kunne Konservative se sig selv være med i en solnedgangsklausul? Lad os nu eksempelvis sige, at store bededag bliver afskaffet som helligdag, og at økonomien ikke kommer til at holde vand. Altså, forslaget er jo blevet haglet ned af tidligere overvismænd og økonomer – ja, vel nærmest af alle, der har set papirerne omkring forslaget. Kunne Konservative så være med på at sige, at vi giver det 3 år, og at hvis økonomien ikke holder vand, vil man gerne være med til at genindføre store bededag?

Kl. 14:24

Den fg. formand (Hans Kristian Skibby):

Ordføreren.

Kl. 14:24

Helle Bonnesen (KF):

Det er fuldstændig rigtigt, at der har været mange økonomer, som har draget tvivl om værdien af det her forslag, og om det overhovedet kommer til at give den forventede effekt, så lignende det, jeg svarede på de andre spørgsmål, vil vi ikke afvise det. Vi synes, det er interessant at kigge på, hvilke parlamentariske greb man kan tage, men vi vil ikke lægge os fast på nogle af dem, før vi kender udgangspunktet. Dermed kan jeg heller ikke afvise, at en solnedgangsklausul kunne blive aktuel.

Kl. 14:25

Den fg. formand (Hans Kristian Skibby):

Tak. Næste spørger er hr. Morten Messerschmidt, Dansk Folkeparti.

Kl. 14:25

Morten Messerschmidt (DF):

Tak. Jeg vil også gerne dvæle lidt ved folkeafstemningsinstrumentet, for baggrunden for indførelsen af § 42 i grundloven, som kom med revisionen i 1953, var jo, at man i samme grundlov fjernede Landstinget, hvilket var et meget stort indgreb, især for Det Konservative Folkeparti, der aktivt og heroisk, vil jeg sige, kæmpede for opretholdelsen af tokammersystemet og jo først accepterede Landstingets nedlæggelse, da man fik § 42 ind og den minoritetsbeskyttelse, der så netop skulle hindre, at et lille, men slagfærdigt folketingsflertal skulle kunne gennemføre store reformer. Og jeg synes, det må være en ære at have den partimæssige historie at kunne bære videre. Man løftede jo så også arven 10 år efter, i 1963, da man sammen med Venstre udløste folkeafstemninger om jordlovene.

Men er ordføreren ikke enig med mig i, at det faktisk er situationer som den, vi står i nu, at § 42 er skrevet til, hvor det netop handler om at forhindre et lille, men slagfærdigt flertal i at gennemføre meget store reformer på et ureflekteret grundlag, der vil gøre ubodelig skade for mange i samfundet?

Kl. 14:26

Den fg. formand (Hans Kristian Skibby):

Ordføreren.

Kl. 14:26

Helle Bonnesen (KF):

Tak for spørgsmålet, og tak for den ære, som hr. Morten Messerschmidt viser Konservative. Jeg er enig i, at det er et af de greb, der er til overvejelse. Jeg vil stadig væk sige, at det også er et af de greb, der er meget, meget alvorlige, og vi forventer os rigtig meget af den gennemgang, der kommer til at ske de næste par uger, hvor man i andenbehandlingen dykker ned i rækken af tekniske spørgsmål, som måske gør, at det hele ser lidt mere nuanceret ud om nogle uger.

Men at sige – som jeg også sagt til de andre spørgere – at det gør vi eller det gør vi ikke, kommer jeg ikke til at sige her. Men det er absolut noget, som er en mulighed.

Kl. 14:27

Den fg. formand (Hans Kristian Skibby):

Tak. Spørgeren for anden korte bemærkning. Værsgo.

Kl. 14:27

Morten Messerschmidt (DF):

Tak. Det har jeg fuld forståelse for, og der er jo heller ikke noget hastværk. Altså, vi har tre søgnedage efter tredjebehandlingen, så der er i den forstand god tid til at tænke sig om. Det synes jeg også vi skal forpligte os på, når nu regeringen insisterer på ikke selv at gøre det.

Men det, jeg beder om, er sådan set bare ordførerens bekræftelse af, at det især for Det Konservative Folkeparti i hele grundlovsbehandlingen forud for 1953-revisionen var magtpåliggende at få det instrument i § 42 ind som, hvad skal vi sige, betaling for, at man måtte give køb på Landstinget, der jo på mange måder var, ligesom andenkammeret jo er i mange andre lande i dag, en konservativ garanti for, at tingene ikke gik grassat i Folketinget.

Kl. 14:28

Den fg. formand (Hans Kristian Skibby):

Ordføreren, værsgo.

Kl. 14:28

Helle Bonnesen (KF):

Det bliver mere eller mindre det samme svar. Jo, det er en mulighed. Og det er en meget, meget alvorlig situation, hvor det er et greb, vi kan tage. Jeg kan hverken bekræfte eller afkræfte, at vi vil gøre det. Vi kan også se historisk – de få gange, hvor det er blevet anvendt – hvor alvorligt et greb det er. Jeg synes også, man skal have respekt for den § 42, men jeg lukker heller ikke nogen døre herfra.

Kl. 14:28

Den fg. formand (Hans Kristian Skibby):

Tak. Den næste spørger er fru Mette Thiesen, uden for grupperne. Værsgo.

Kl. 14:28

Mette Thiesen (UFG):

Tusind tak. Det er en usikker tid, vi står i. Det er en usikker verden. Rigtig mange børn og unge oplever også en rodløshed, en usikkerhed. Der er krig i Europa.

Nu ved jeg, at Det Konservative Folkeparti jo også siger rigtig meget, at de er et familieparti. Mener ordføreren ikke, og er ordføreren ikke enig med mig i, at lige nu muligvis er det dårligste tidspunkt at fjerne noget, som danskerne kan samles om, noget, som skaber tryghed, fordi det er noget, som har været her i mange år, og som danskerne kan samles om på kryds og tværs ude i familierne?

Kl. 14:29

Den fg. formand (Hans Kristian Skibby):

Ordføreren, værsgo.

Kl. 14:29

Helle Bonnesen (KF):

Jo, det gør jeg. Og et af de områder, som jeg nærmest i særdeleshed er træt af eller trist over, er konfirmationerne, og det kan virke som en mindre ting, men det er faktisk det. Vi har en ungdom, som i dag er under massivt pres fra en masse idealer, fra digitale medier, fra karakterræs osv., og muligheden for at have de her fællesskaber er virkelig afgørende for velbefindendet.

Der er ikke ret mange kristne fællesskaber, hvor unge kan findes. Det er der faktisk i store bededag. Hele det her med, at man går til præst sammen, og at man har den fælles dag, man har den fælles oplevelse, man ser frem til den måske et år eller to år i forvejen, tager jeg faktisk som en rigtig stor værdi.

Ja, børn kan stadig væk blive konfirmeret, men de bliver nok spredt ud over en stor periode, og vi mister et kristent fællesskab for børnene.

Kl. 14:30

Den fg. formand (Hans Kristian Skibby):

Spørgeren for sin anden korte bemærkning. Værsgo.

Kl. 14:30

Mette Thiesen (UFG):

Tusind tak. Jeg er meget enig. Jeg har selv en ældste søn, der skal konfirmeres her lige om lidt, og det er ekstremt vigtigt med det her kulturelle fællesskab, som vi jo har, også i forbindelse med store bededag og i øvrigt med helligdage.

Derfor kunne jeg egentlig også godt tænke mig at spørge ordføreren for Det Konservative Folkeparti: I 1963, som det er nævnt før, var det Venstre og Det Konservative Folkeparti, som satte jordlovene til folkeafstemning, og det har faktisk ikke været brugt siden – det var den her ikoniske plakat med hånden, der tog huset, som jeg tror alle nok kan huske. Hvorfor er det så, at Det Konservative Folkeparti er så fodslæbende i forhold til at lade danskernes stemme blive hørt i det her spørgsmål, når det nu er noget, som ordføreren fuldstændig rigtigt siger det, der har så grundlæggende værdi, især i en usikker tid, som vi står i nu?

Kl. 14:31

Den fg. formand (Hans Kristian Skibby):

Så er det ordføreren. Værsgo.

Kl. 14:31

Helle Bonnesen (KF):

Vi afviser det heller ikke. Men vi siger, at det er et rigtig, rigtig stort greb, og vi har stadig væk troen på, at dialogen og debatten kan føre os derhen, hvor vi gerne vil, på samme måde som vi fik det kryds fjernet mellem forsvarsforliget og store bededag.

Kl. 14:31

Den fg. formand (Hans Kristian Skibby):

Tak. Vi har en spørger mere, og det er hr. Christoffer Aagaard Melson fra Venstre. Værsgo.

Kl. 14:31

Christoffer Aagaard Melson (V):

Tak for det, og tak til ordføreren for talen. Det Konservative Folkeparti gik ligesom Venstre til valg på en analyse af, at vi kommer til at mangle rigtig mange hænder i fremtiden, hvis vores samfund skal hænge sammen. Jeg mener at erindre, at Konservative gik til valg på, at vi skulle øge arbejdsudbuddet med 55.000 personer, og i den forbindelse vil jeg høre Det Konservative Folkeparti om noget: Når man nu står i en situation, hvor der ikke er flertal i det nye Folketing for ret mange af de midler, man anviste i folketingsvalgkampen, vil man så være villig til at gå i dialog med regeringen om at finde veje til at finde noget af det her arbejdsudbud, selv om de veje måske så vil skulle nås på nogle måder, som partiet ikke en til en selv er gået til valg på?

Kl. 14:32

Den fg. formand (Hans Kristian Skibby):

Ordføreren.

Kl. 14:32

Helle Bonnesen (KF):

Vi er meget positive over for at diskutere arbejdsmarkedsreformer og arbejdsudbud, og vi ser et hav af muligheder for at kunne finde løsninger, som absolut ikke behøver at betyde, at vi ofrer store bededag. Der er masser af input til – ikke bare fra vores partier, men også fra andre partier og organisationer – hvordan den opgave kan løses, og det er derfor, det er så utrolig trist og utrolig forfærdeligt, at man ofrer store bededag på den her måde.

Kl. 14:32

Den fg. formand (Hans Kristian Skibby):

Spørgeren for sin anden korte bemærkning, værsgo.

Kl. 14:33

Christoffer Aagaard Melson (V):

Det er jeg glad for at høre, for i den forrige debat, da jeg var på talerstolen, kunne jeg næsten forledes til at tro, at Det Konservative Folkeparti nu stod på den holdning, at man kun kunne gennemføre sine mål om øget arbejdsudbud, hvis man en til en lykkedes med at komme igennem med præcis de midler til at nå de mål, som man selv havde anvist i valgkampen, i stedet for at det var i orden at indgå kompromiser. Det var en misforståelse fra min side at tro det. Så jeg vil bare kvittere De Konservative for, at Konservative trods alt godt kan se sig selv i at indgå nogle kompromiser om nogle midler til at nå det her mål, uden at det er noget, de selv har foreslået i valgkampen. Så tak for det.

Kl. 14:33

Den fg. formand (Hans Kristian Skibby):

Ordføreren.

Kl. 14:33

Helle Bonnesen (KF):

Jeg tror ikke, at Konservative som udgangspunkt er kendt som nogle, der er kompromisløse, og det bliver vi heller ikke på arbejdsudbuddet, når nu der er så mange løsninger i stedet for at afskaffe store bededag.

Kl. 14:33

Den fg. formand (Hans Kristian Skibby):

Så siger vi tak til ordføreren fra Det Konservative Folkeparti. Vi går videre til den næste ordfører, fru Victoria Velasquez fra Enhedslisten. Værsgo.

Kl. 14:34

(Ordfører)

Victoria Velasquez (EL):

Tak for ordet. Hvis man skærer ind til benet, handler afskaffelsen af store bededag om to ting: Det handler om at tvinge almindelige mennesker til at arbejde mere og give afkald på deres fritid, så virksomhedsarvingerne kan slippe billigere i skat, og så handler det om et helt uhørt indgreb i den danske model, hvor man ved tvang sætter lønmodtagernes hårdt tilkæmpede rettigheder ud af kraft og ovenikøbet på et tidspunkt, hvor den høje inflation er med til at gøre overenskomstforhandlingerne til nogle af de sværeste i mange år.

Skattelettelser til de rigeste, pisk til alle andre, og en dyb foragt for den danske model. Tænk engang, at det er forslag, som kommer fra Socialdemokratiet, og som vi behandler her i dag. Regeringen bliver ved med at argumentere for, at vi skal tage ansvar. Vi vil gerne tage ansvar, men ansvar for hvad? Ansvar for, at uligheden skal vokse og ikke mindskes, ansvar for, at politik skal straffe almindelige mennesker i stedet for at hjælpe dem, ansvar for, at vi skal knokle mere og længere og hårdere, når det, vi har allermest brug for, er mere tid, mere fritid, tid til det, der er vigtigt, tid til de nære relationer, til pausen, ja, til livet?

Der er mange mennesker, der ikke kan forstå, hvorfor det er, at Socialdemokratiet og regeringen gør, som de gør. Næsten 0,5 million mennesker har skrevet under på bevarstorebededag.dk. – og dem, der ikke har skrevet under endnu, vil jeg anbefale, at man går ind på bevarstorebededag.dk og skriver under – og en af dem, der har skrevet under, er Dennis, og han har gjort det, fordi, som man skriver:

Vi er som børnefamilie hårdt nok spændt for i hverdagen. Vores børn ser deres barndom forsvinde i tåger af stressede og pressede forældre, der ikke kan tage sig af dem, når de er syge, når de har fri fra skole og institution, og når de har brug for et kram.

En anden, som skriver, er Yvonne, og hun skriver:

Som butiksansat arbejder man alle ugens dage, der er ingen fast weekend, så når der endelig er en helligdag, hvor der er en mulighed for at holde fri med familien, jamen så vil I afskaffe den mulighed. Det er bare ikke i orden, så nej, lad os beholde den. Citat slut.

Millioner af vælgere som Dennis og Yvonne havde ingen chance for at tage stilling til, om det var deres kop te at betale med en forårsfridag, for at direktørfamilier og arvinger af milliardformuer kunne slippe billigere i skat, og den åbenlyse grund til, at vælgerne intet skulle have at vide, er selvfølgelig, at det er et ekstremt upopulært forslag, bl.a. af de gode grunde, som Dennis og Yvonne skriver. Regeringen vil sige, at det er nødvendigt. Nonsens, lovforslaget er præcis så unødvendigt, som det er upopulært.

I Enhedslisten stemmer vi selvfølgelig imod afskaffelsen af store bededag og imod fridagstyveriet. Vi er med til at stille ændringsforslaget, så afskaffelsen af helligdagen først skal træde i kraft efter næste valg, og vi kæmper for en folkeafstemning, så befolkningen rent faktisk kan få lov til at blive hørt, og sådan at vi forhåbentlig kan få skrottet forslaget fuldstændig. For så længe regeringen har råd til at give skattelettelser til de allerrigeste i vores land, er undskyldningen om at stjæle en fridag fra alle andre spin, og så kan man ikke spinne sig ud af kendsgerningerne. For virkeligheden er, at Socialdemokratiet har valgt at stille sig på direktørens side i stedet for at stille sig på lønmodtagernes side. Socialdemokratiet har valgt at føre en politik, der gør ondt på almindelige mennesker, og her synes jeg næsten, det værste er, at de ikke er helt ærlige om, hvorfor det er, de gør det.

I Enhedslisten kommer vi altid til at stå side om side med de mennesker, som Socialdemokratiet nu har svigtet, og det er nødvendigt, for der er brug for et parti, der faktisk tror på, at fællesskabet fungerer. For vores økonomi skal fungere for de mange og ikke kun for de få. Og derfor er jeg glad for, at vi er flere her, der tager til demonstration på søndag. Jeg håber, at vi bliver rigtig, rigtig mange. Det er på søndag kl. 14.00, der er demonstration lige herude, og så håber jeg, at biskopperne vil lade kirkeklokkerne bimle. Tak for ordet.

Kl. 14:38

Den fg. formand (Hans Kristian Skibby):

Tak til ordføreren. Vi har en række spørgere, og den første spørger er hr. Jeppe Søe fra Moderaterne. Værsgo.

Kl. 14:38

Jeppe Søe (M):

Jeg har to ting, for det første: Kan ordføreren garantere – garantere – at Enhedslisten ikke i den her regeringsperiode på noget tidspunkt kommer til at gå ind for eller foreslå noget, I ikke har nævnt i valgkampen?

For det andet vil jeg blot oplyse ordføreren om, at kirkeklokker normalt også bimler om søndagen.

Kl. 14:39

Den fg. formand (Hans Kristian Skibby):

Ordføreren, værsgo.

Kl. 14:39

Victoria Velasquez (EL):

Vi mener, hvad vi siger, og vi gør, hvad vi siger, og vi siger også, hvad vi gør. Så der er ikke nogen utryghed i forhold til det. I Enhedslisten stemmer vi imod de mindste forringelser og for de mindste forbedringer. Og jeg håber, at kirkeklokkerne også vil bimle kl. 14.00, og at ordføreren måske, til trods for at ordføreren forsvarer afskaffelsen af store bededag, alligevel vil dukke op og tale med nogle af de borgere, som bruger deres søndag på at demonstrere, og tage en god snak med dem. Det kan faktisk være en rigtig god mulighed. Og så lad os håbe, at man kan tale, og at klokkerne ikke bimler så højt, at man ikke kan tale sammen. Men jeg håber faktisk, at ordføreren vil tage imod den opfordring.

Kl. 14:40

Den fg. formand (Hans Kristian Skibby):

Hr. Jeppe Søe for sin anden korte bemærkning, værsgo.

Kl. 14:40

Jeppe Søe (M):

Tak for opfordringen. Nu er vi jo et stort land, og jeg bor altså ikke i København, så jeg er ikke i København på søndag. Der skal jeg nok tale med folk, som er i Jylland.

Men ordføreren svarede jo faktisk ikke på mit spørgsmål: Vi gør også, hvad vi siger, og vi siger, hvad vi gør, og det var en længere remse. Jeg spørger, om Enhedslisten kan garantere, at der ikke på noget tidspunkt i de næste muligvis 4 år vil ske noget i samfundet eller være en virkelighed, hvor I kommer til at foreslå noget som helst, som I ikke har sagt i valgkampen.

Kl. 14:40

Den fg. formand (Hans Kristian Skibby):

Ordføreren, værsgo.

Kl. 14:40

Victoria Velasquez (EL):

Men det gør vi tit, altså at vi foreslår noget, som er helt nyt, fordi vi er et parti, som laver en masse politikudvikling, og som viser, at der politisk er et alternativ til, hvordan samfundet er i dag. Men alle de ting, som vi gør, er fuldstændig i rød tråd med det, som vi også har sagt i valgkampen, og det er jo fuldstændig modsat det, som vi ser fra flere af partierne nu.

Vi så Venstre, der gik til valg på mere frihed. Nu vil de fjerne en dag, hvor lønmodtagerne havde en frihed i forhold til deres egen dag, og i stedet for give mulighed for, at arbejdsgiverne kan diktere den, og samtidig har vi set, at Socialdemokratiet, som er gået til valg på at skulle beskytte nogle af de mest nedslidte, nu fjerner 3 års seniorpension fra nogle af de mest nedslidte, og sådan kunne listen fortsætte. Det vil man ikke se fra Enhedslistens side.

Kl. 14:41

Den fg. formand (Hans Kristian Skibby):

Tak. Næste spørger er hr. Karsten Hønge fra SF. Værsgo.

Kl. 14:41

Karsten Hønge (SF):

Glimrende tale – glimrende tale – så det, jeg siger nu, skal forstås i al den kærlighed, der kan være mellem to venstrefløjspartier. Det er for sådan oprigtigt at prøve at forstå de her argumenter for og imod en folkeafstemning, hvor jeg kan forstå, at Enhedslisten er endt med, at man nærmest kun kan tale for. Derfor må jeg spørge: Hvad var baggrunden for, at man ikke ønskede en folkeafstemning om indgrebet mod skolelærerne, og hvorfor ønskede man ikke en folkeafstemning, da efterlønnen forringedes? Det er for at kigge bagud og så pege hen til, om Enhedslisten, hvis nu regeringen her skulle komme igennem med at fjerne seniorjobordningen, vil anbefale en folkeafstemning, og om Enhedslisten, hvis regeringen her kommer til at gribe ind i en kommende storkonflikt, så vil kræve en folkeafstemning.

Kl. 14:42

Den fg. formand (Hans Kristian Skibby):

Værsgo til ordføreren.

Kl. 14:42

Victoria Velasquez (EL):

Jeg synes, at det er helt rimeligt at diskutere, hvad for nogle argumenter der kan være for og imod, og jeg synes egentlig, at vi har stillet spørgsmålet ret åbent, ikke kun til SF, men også til de andre partier, i håb om at vi får fælles opbakning til en folkeafstemning.

Nu sad jeg ikke i Folketinget for over 10 år siden, da man lavede angrebet på lærerne i overenskomsten. Jeg kunne forestille mig, at det handlede om, at det har været i en konfliktsituation. Det gjorde ikke, at det blev mindre eller mere pænt af den årsag. Men det, som er ret vildt i den her situation, og som jeg også synes er med til at gøre det principielt, er, at vi har set Socialdemokratiet før gå ind i en konflikt – vi har set dem gøre det før med sygeplejerskerne, og vi har set det med lærerne – men at vi ikke har set før på den her måde, at man fuldstændig som et lyn fra en blå himmel går ind og tager arbejdsgivernes side, som man gør her, og laver et indgreb i overenskomsterne med en lov, som man gør på den her måde. Det har vi ikke set før, og det synes jeg også er med til at gøre det anderledes end de andre eksempler.

Kl. 14:43

Den fg. formand (Hans Kristian Skibby):

Hr. Karsten Hønge for sin anden korte bemærkning. Værsgo.

Kl. 14:43

Karsten Hønge (SF):

Så vil jeg fortsætte netop i den kammeratlighed, der kun kan være mellem socialister. Altså, prøv lige, fru Victoria Velasquez, at gå lidt mere ind i substansen. Jeg synes, det er for letkøbt bare at glide af på det og sige, at ordføreren ikke var i Folketinget i 2013. Jeg kan da høre på ordføreren, at ordføreren godt kender historien, så prøv at tage stilling til det, for det jo det, der er det reelle.

Jeg går lidt op i, at vi som venstrefløj har solide, skridsikre synspunkter. Det, vi mener i dag, skal vi også kunne forklare om 2 år og 5 år, altså hvorfor vi mener noget andet. Derfor er det naturligt at bringe tråden tilbage til, hvorfor man ikke ønskede en folkeafstemning med hensyn til skolelærerne, og hvorfor man ikke ønskede en folkeafstemning, da der blev lavet indgreb i efterlønnen. De to ting var da meget markante indgreb, og nu her igen.

Lad os antage, at der bliver indgreb i overenskomstsituationen. Vil man have en folkeafstemning? Det er vel fair nok at spørge om. Så prøv lige at være lidt mere konkret i svarene, hvis vi skal tage det her ønske om at have en folkeafstemning nu alvorligt.

Kl. 14:44

Den fg. formand (Hans Kristian Skibby):

Ordføreren.

Kl. 14:44

Victoria Velasquez (EL):

Jeg svarer egentlig også ret konkret. Jeg er ikke afvisende over for, at en folkeafstemning kan give mening i andre sammenhænge. Det, jeg synes er anderledes her, end hvis vi kigger på de andre indgreb, som Socialdemokratiet har lavet, f.eks. i forhold til lærerne, er, at det var i en konfliktsituation. Det er det overhovedet ikke her. Det her kommer fuldstændig som et lyn fra en klar himmel og som en tyv om natten. Det er ikke nogen konflikt, som regeringen går ind i, og det synes jeg helt ærligt er anderledes, og det går jeg også ud fra ordføreren er enig i.

Kl. 14:45

Den fg. formand (Hans Kristian Skibby):

Næste spørger er hr. Kim Edberg Andersen fra Nye Borgerlige. Værsgo.

Kl. 14:45

Kim Edberg Andersen (NB):

Tak for talen. Jeg bliver jo sådan småvild med Enhedslisten, jo længere jeg er i Folketinget, for fordelen med Enhedslisten er, at de ligesom Nye Borgerlige har en tendens til bare at sige tingene, som de ser dem, og så står de ved det, de siger. Det kan jeg jo godt lide. Jeg bliver nødt til at beklage og sige, at jeg ikke kommer til demonstration på søndag, men det er, fordi jeg tager til Jylland – og jeg havde glæden af at sole mig i de røde faner herude i morges kl. 8.15 sammen med Mona Striib.

Virkeligheden er, at det angreb, det overgreb, på den danske model, der sker nu, er forskelligt fra et indgreb i en konflikt. Forskellen er jo, at her er det regeringen, der er initiativtager, og der er ingen samfundsmæssige konsekvenser, for deres forklaringer på, hvorfor det er nødvendigt, er i bedste fald en lille smule opdigtede. Så vil ordføreren ikke bare bekræfte mig i, at et indgreb i den danske model er noget, som man herinde nærmest uden at tænke over det burde sende til folkeafstemning, såfremt det bliver tvunget igennem af en regering?

Kl. 14:46

Den fg. formand (Hans Kristian Skibby):

Ordføreren.

Kl. 14:46

Victoria Velasquez (EL):

Tak for det spørgsmål. Jeg er meget enig i, at noget af det, der også gør det, vi er vidne til, ret principielt, er det indgreb, som man på den måde laver i overenskomsterne. Så er jeg glad for, at ordføreren lige nævnte, at ordføreren er i Jylland, for jeg havde ikke mere taletid til at kunne få lov til at sige det, da jeg tidligere blev stillet et spørgsmål af en af de andre ordførere, der skal til Jylland, men nu har jeg mulighed for at sige, at man inde på FH's hjemmeside ved at søge på busser simpelt hen kan se, at der er busser fra hele landet, som kører herind til Slotspladsen. Så selv hvis man skulle befinde sig i Jylland eller på Fyn, som er min egen valgkreds, så er der altså rig mulighed for at komme med i en bus smækfyldt med en masse søde demonstranter. Så det er der også en varm opfordring til herfra.

Kl. 14:47

Den fg. formand (Hans Kristian Skibby):

Tak. Hr. Kim Edberg Andersen for sin anden korte bemærkning. Værsgo.

Kl. 14:47

Kim Edberg Andersen (NB):

Jeg er nok i en alder nu, hvor det er for sent sådan at blive rigtig aktivist, så jeg nøjedes med at tage den kl. 8.15 herude foran i Slotsgården og fik den idé gjort til skamme, at man behøver at være ultrarød for at bakke op om arbejdere. Men jeg bliver lidt ked af det, når jeg hører, at SF stadig væk bliver ved med at forsøge at finde en kattelem for ikke at bakke op om den her § 42. I mine nordjyske ører lyder det lidt, som om man forsøger at finde en undskyldning. Vi har jo en regering, der er dannet på løftebrud og er gået til valg på noget, som de ikke stod ved bagefter, så kan ordføreren ikke bare bekræfte, at såfremt det her lovforslag bliver vedtaget og store bededag bliver afskaffet ved lov, så er det den eneste garanti, vi har, for, at danskerne bliver hørt?

Kl. 14:47

Den fg. formand (Hans Kristian Skibby):

Ordføreren.

Kl. 14:47

Victoria Velasquez (EL):

Jo, og jeg tænker da, at både Danmarksdemokraterne, Liberal Alliance, Konservative og Socialistisk Folkeparti nok skal komme til at bakke op om en folkeafstemning. Jeg tror bare, at man lige vil gøre sig lidt særlig her for at få diskuteret det og for forhåbentlig at lægge et pres og få ændringsforslaget vedtaget – jeg ved det ikke. Men hvis regeringen fortsætter den stil med at afvise ændringsforslag osv., regner jeg da med, at de kommer til at bakke op om en folkeafstemning.

Kl. 14:48

Den fg. formand (Hans Kristian Skibby):

Tak. Den næste spørger er hr. Christoffer Aagaard Melson fra Venstre. Værsgo.

Kl. 14:48

Christoffer Aagaard Melson (V):

Tak for det. Jeg vil høre, om ordføreren deler regeringens analyse af, at det er nødvendigt at øge vores forsvarsudgifter til 2 pct. af bnp i lyset af den udvikling, vi ser i Europa.

Kl. 14:48

Den fg. formand (Hans Kristian Skibby):

Værsgo.

Kl. 14:48

Victoria Velasquez (EL):

Se, nu gør ordføreren det igen, altså prøver at lave et kryds, så det at afskaffe store bededag har noget at gøre med forsvarsforliget. Vi har sammen med de andre oppositionspartier vist, at man sagtens på alle mulige andre måder kunne finde den finansiering, men det, som ordføreren lader være med at fortælle og være ærlig om i forsøget på at lave det der spin, er jo, at man samtidig vil give milliarder i skattelettelser til nogle af de allerrigeste. Så i princippet er det, som ordføreren for Venstre beder om, at lønmodtagerne skal opgive en fridag, at de skal gå på arbejde en ekstra dag, for at der kan være råd til skattelettelser til nogle af de allerrigeste.

Så jeg vil bare sige, at det bluff er afsløret. Jeg kommer ikke til at hoppe med på det spin.

Kl. 14:49

Den fg. formand (Hans Kristian Skibby):

Spørgeren for sin anden korte bemærkning.

Kl. 14:49

Christoffer Aagaard Melson (V):

Jeg synes ikke helt, jeg fik svar på spørgsmålet om, om ordføreren var enig i, at vi skulle bruge nogle flere penge på forsvaret, men det må jeg jo få svar på en anden gang.

Så vil jeg høre, om ordføreren anerkender vores analyse af, at der er behov for nogle flere hænder i vores samfund, altså behov for, at der er flere til at løfte opgaverne, når vi bliver flere ældre og bliver flere børn, hvis vi skal løfte vores sundhedsvæsen, vores offentlige sektor og vores private sektor.

Kl. 14:50

Den fg. formand (Hans Kristian Skibby):

Værsgo.

Kl. 14:50

Victoria Velasquez (EL):

Det andet har vi også svaret på flere gange. I forhold til rekrutteringsspørgsmålet kræver det jo netop, at man rent faktisk har visioner og ikke laver noget så uambitiøst som at sige, at man vil lave klassiske arbejdsudbudsreformer, hvor folk skal have hævet deres arbejdstid. Det handler om at skabe et arbejdsmiljø, så folk ikke bliver syge af at gå på arbejde. Det handler om at tænke en seniorpolitik, så nogle af dem, som er på arbejde, rent faktisk har mulighed for at kunne blive på arbejdsmarkedet. Det handler om at tænke uddannelse og sporskifte ind.

Der er regeringen jo ved at gøre det fuldstændig modsatte. De 200 mio. kr., vi f.eks. har sat af til at skulle sikre 3.000 flere pædagoger, er regeringen ved at snuppe nu og bruge på noget andet.

Kl. 14:50

Den fg. formand (Hans Kristian Skibby):

Vi siger tak til Enhedslistens ordfører. Næste ordfører er fra Det Radikale Venstre. Fru Katrine Robsøe, værsgo.

Kl. 14:50

(Ordfører)

Katrine Robsøe (RV):

Tak for ordet. Det her er ikke nogen let sag. Der er stærke holdninger, og der er mange følelser. I dag tager vi hul på lovbehandlingen af et forslag, som efter min mening indtil nu er blevet behandlet ualmindelig uhensigtsmæssigt. Regeringen har været klodset og frembrusende i en situation, der kaldte på dialog, inddragelse og ydmyghed. Det gælder i forhold til parterne i vores danske arbejdsmarkedsmodel, folkekirken, forsvaret, Folketinget og ikke mindst alle de danskere, som forslaget berører meget direkte fra næste år. Det har – sagt med et udtryk, som vi har hørt fra flere præster – været en smertelig proces, som vi i Radikale Venstre også har kæmpet for at forbedre. For den her proces er gået hurtigt og uden dialog, og værst af alt blev dialogen jo væk ved et forslag, der i den grad krævede det.

Men nu står vi her, og det er ikke nogen hemmelighed, at der set med radikale briller er brug for reformer i samfundet; reformer, der skal fremtidssikre og bygge stærkere. Mange oplever, at de ikke kan følge med på deres arbejdsplads, må sige nej til ordrer og mangler kollegaer. Samfundet udvikler sig, og derfor er der også efter vores mening behov for reformer. Det har Radikale kæmpet for i mange år. Derfor vil vi gå åbent, konstruktivt og positivt til forhandlingerne om regeringens lovforslag.

For os er det vigtigt, at de ressourcer, som en eventuel gennemførelse af lovforslaget vil frigive, reelt investeres i vores fælles fremtid. Det kan i den nuværende sikkerhedspolitiske situation og med Putins krig i Ukraine naturligvis omhandle investeringer i vores forsvar. Men for os er det vigtigt, at vi også kan se på andre områder. Det er vigtigt at sikre arbejdsudbud, men det er endnu vigtigere at sikre et kvalificeret arbejdsudbud, der matcher de behov, vi har – flere pædagoger, flere faglærte, flere lærere, flere ingeniører og meget mere. Derfor bør en del af provenuet gå til at sikre det.

Bedre uddannelse, flere muligheder og bedre inklusion af alle børn og unge, for der skal være en generationsbalance i reformerne. Hvis børnefamilierne skal undvære en fridag sammen og lønmodtagerne skal tage en ekstra tørn, så mener vi også, at nogle af pengene skal gå til at investere i deres trivsel og deres fremtid.

Vi har sammen med alle andre partier, der ikke er en del af regeringen, kommet med forslag til alternativ finansiering af fremrykningen af forsvarsinvesteringerne. Derfor håber vi også, at regeringen nu er klar til dialog, så vi kan finde en ordentlig balance. Det vil vi have fokus på i den fortsatte dialog med regeringen. Tak for ordet.

Kl. 14:54

Den fg. formand (Hans Kristian Skibby):

Tak, og der er en række spørgere, og den første spørger er hr. Kim Edberg Andersen fra Nye Borgerlige. Værsgo.

Kl. 14:54

Kim Edberg Andersen (NB):

Tak for det, og tak for talen. Jeg troede, vi var en samlet opposition, men læste så, at De Radikale vistnok var i færd med at smutte ud af det her ændringsforslag, hvor vi i hvert fald får en sikkerhed for, at store bededag først bliver fjernet ved lov efter et folketingsvalg. Og jeg er et optimistisk menneske, det er jeg virkelig, men jeg kan ikke forstå det, for Radikale må være blevet inviteret til en anden form for dialog hos regeringen, end vi andre er, for jeg har ikke oplevet det voldsomt. Altså, ministeren er en rar og dygtig kvinde, men det var ikke sådan meget dialogpræget, da jeg fik at vide, at såfremt jeg ikke gjorde, som ministeren sagde, så skulle vi ikke komme til forsvarsforligssamtaler. Og på trods af at ministeren naturligvis har bakket lidt på det, og tak for det, så er det jo ikke, fordi jeg føler, at vi sådan bliver imødekommet ret meget, så hvilken form for dialog er det, Radikale har været involveret i eller har en forventning om at komme til, som vi andre i hvert fald ikke har følt endnu?

Kl. 14:55

Den fg. formand (Hans Kristian Skibby):

Ordføreren.

Kl. 14:55

Katrine Robsøe (RV):

Men vi har en dialog med regeringen, som jeg egentlig mener er regeringens ansvar Folketingets partier har med dem, ligesom jeg faktisk også mener, at vi som folketingsmedlemmer og partier i Folketinget har et ansvar for at opsøge og rent faktisk have et ønske om at have. Og det har vi i Radikale Venstre, for vi ønsker at finde løsninger i fællesskab. Det er også derfor, jeg faktisk gerne vil kvittere for det samarbejde, vi har haft på de dele her, hvor vi jo har været meget uenige med regeringen og meget enige med f.eks. også Nye Borgerlige i forhold til det kryds, man lavede til forsvarsfinansieringen, så vi reelt kan komme ind og få en dialog, sikre en så bred opbakning som overhovedet muligt til vores forsvar, som det rent faktisk fortjener.

Kl. 14:56

Den fg. formand (Hans Kristian Skibby):

Hr. Kim Edberg Andersen for sin anden korte bemærkning. Værsgo.

Kl. 14:56

Kim Edberg Andersen (NB):

Jamen det lyder rigtig godt, men jeg er nok både for gammel og for nordjysk til at forstå det som andet end sådan lidt et tryk i maven på mig, at jeg skal gøre noget, når jeg får tingene præsenteret sådan, at det er enten-eller. Men jeg er altid villig til dialog, og hvis regeringen vælger at bakke fra det her og den alternative finansiering kommer i spil, så kommer I til at se mig være dialogbaseret, helt vildt, men det er jo ikke det, der er virkeligheden. Virkeligheden i det her er, at regeringen har sat sig ned og er blevet enige med sig selv om, at nu skulle vi alle sammen lige trykkes på plads. De havde et flertal, og som hr. Jeppe Søe pointerede: Det kommer til at ske, for det er det, vi vil. Så jeg er noget bekymret for, at Radikale vælger bare at lade det her lovforslag glide sig af hænde, og egentlig kommer Radikale så til at bakke op om afskaffelsen af store bededag. Og så er mit spørgsmål: Vil Radikale Venstre være glade og tilfredse, såfremt store bededag bliver afskaffet?

Kl. 14:57

Den fg. formand (Hans Kristian Skibby):

Ordføreren, værsgo.

Kl. 14:57

Katrine Robsøe (RV):

Jamen vi er i dialog med regeringen, og jeg synes faktisk, at vi har haft en god dialog, også på tværs af partierne herinde. Og så er vi jo bare nogle gange også politisk uenige om nogle ting, og det er jo også derfor, at den melding, vi kom ned i fællesskab med bl.a. Nye Borgerlige, jo havde meget forskellige citater på, og at vi også har stået forskelligt helt fra start af. Det har været meget velkendt mellem partierne, der lavede den meddelelse i fællesskab.

Kl. 14:57

Den fg. formand (Hans Kristian Skibby):

Tak. Næste spørger er fru Victoria Velasquez fra Enhedslisten. Værsgo.

Kl. 14:57

Victoria Velasquez (EL):

Tak for det. Jeg kommer sådan til at se for mig den tid, man har med sin familie, og det er jo ikke nogen hemmelighed, når vi arbejder herinde, at sådan noget som fri tid og tid til at se sin familie ikke er det, der er allermest af. Sådan er der jo rigtig mange, der også godt kan genkende det her med at få noget fri tid, hvor man kan være sammen. Det kan også være konfirmationen, hvor man endelig får set den kusine, man ikke har set i en evighed, eller nogle fra de andre dele af familien. Det kan også være hobbyer eller andre ting. Derfor synes jeg jo, det virkelig er udtryk for en enorm mangel på visioner at skulle lave arbejdsudbud på den her måde i stedet for at tænke på nogle meget klogere måder at sikre, at flere kan være tilknyttet arbejdsmarkedet.

Derfor er jeg jo også lidt nysgerrig på, hvad Radikale tænker. Er Radikale ikke enige i, at man sagtens på en meget klogere måde, som nok realistisk set, altså når vi ser ud på virkeligheden, kan sikre, at vi rent faktisk får flere tilknyttet arbejdsmarkedet, end ved at afskaffe en fridag på den her måde, som vi ser her?

Kl. 14:58

Den fg. formand (Hans Kristian Skibby):

Ordføreren, værsgo.

Kl. 14:58

Katrine Robsøe (RV):

Jamen der er rigtig mange måder at sikre, at vi får flere med på arbejdsmarkedet på, og det er ting, vi enormt gerne vil være med til at se på. Det synes jeg ikke nødvendigvis er i modstrid med det lovforslag, der er her, men jeg synes, det er enormt vigtigt, at vi får set på, hvordan vi rent faktisk reelt får inkluderet flere på vores arbejdsmarked, og at vi også gør en reel indsats for, at vores virksomheder og vores erhvervsliv, der er en vigtig del af vores samfund, og som bidrager til vores samfund, faktisk også får mulighed for at takke ja til nogle af de ordrer, de lige nu siger nej til, og som også er nødvendige for vores samfund at have. Så jeg synes, vi skal se samlet på, hvordan vi rent faktisk så får flere med ind, og mon ikke vi så også skal kigge på at få nogle udefra til at hjælpe.

Kl. 14:59

Den fg. formand (Hans Kristian Skibby):

Spørgeren for anden korte bemærkning. Værsgo.

Kl. 14:59

Victoria Velasquez (EL):

Jeg tænker også bare, at nogle af dem, som jo gerne skal være med til at finde de løsninger, på ingen måde bliver inddraget i den måde, som der bliver arbejdet på her. Så jeg vil gerne høre, om ikke Radikale kan lokkes med på simpelt hen at sige:

Prøv at høre her, vi starter forfra. Nej, vi skal ikke bare på den her måde, som regeringen lægger op til med at tromle af sted, afskaffe store bededag. Og så skal vi have kigget på alle de rekrutteringsudfordringer, vi har – alle de her forskellige dele. Det kan være lige fra åndssvage rigide regler, så du har vildt svært ved at få et cpr-nummer, når nu er kommet til Danmark, til at de fleksjobbere, som lige nu er på ledighedsydelse, ikke kan være en del af et rummeligt arbejdsmarked og oplever at blive ekskluderet – altså, hvor vi tager hele pakken med og så lykkes med at bevare store bededag. Lyder det ikke som en god deal, dér?

Kl. 15:00

Den fg. formand (Hans Kristian Skibby):

Ordføreren, værsgo.

Kl. 15:00

Katrine Robsøe (RV):

Jeg tror igen ikke, vi ser det som nødvendigvis enten-eller, som man gør hos Enhedslisten. Men jeg vil gerne slå fast, at hele den proces, som regeringen har kørt med det der, er vi ikke særlig stor fan af. Vi synes, man kunne have gjort det på mange andre måder og rent faktisk have taget dialogen både med arbejdsmarkedets parter og med folkekirken, så man rent faktisk havde folk med inde. Jeg synes, det kunne have klædt os at have gjort det her på en anden måde.

Kl. 15:01

Den fg. formand (Hans Kristian Skibby):

Tak. Vi går videre til næste spørger, og det er hr. Karsten Hønge fra SF. Værsgo.

Kl. 15:01

Karsten Hønge (SF):

De Radikale havde jo førhen et slogan – partiet har det måske stadig væk – hvor overskriften sådan var: Vi lytter; vi lytter til økonomer.

Så når nu man i Radikale Venstre lytter til økonomerne, hvad hører fru Katrine Robsøe så økonomerne sige om den her fikse idé med store bededag?

Kl. 15:01

Den fg. formand (Hans Kristian Skibby):

Ordføreren.

Kl. 15:01

Katrine Robsøe (RV):

Jeg hører faktisk ret mange forskellige ting. Jeg anerkender fuldt ud, at økonomerne ikke er helt enige på det her område. Men jeg lytter også til de udregninger og de økonomer, der sidder ovre i Finansministeriet, der trods alt også siger, at det her rent faktisk vil give et betydeligt løft af arbejdsudbuddet og et provenu på 3 mia. kr., som vi kan investere af. Det synes jeg også har betydning, fordi der faktisk er nogle ting, vi gerne vil investere i hos Radikale Venstre. Vi har et ønske om at lave reformer, så vi reelt kan investere i vores børn og vores uddannelser. Det er derfor, vi ikke er reformforskrækkede, og det er derfor, vi gerne vil i dialog med regeringen om, hvordan vi kan gøre nogle af de ting.

Kl. 15:02

Den fg. formand (Hans Kristian Skibby):

Hr. Karsten Hønge for anden korte bemærkning. Værsgo.

Kl. 15:02

Karsten Hønge (SF):

Så der skulle altså være en sammenhæng mellem at være reformforskrækket og så det at forsvare lønmodtagernes ret til at holde en fridag og, i det omfang man skal på arbejde den dag, så også oppebære det løntillæg, man får. Der kan da ikke ligge nogen som helt særlig progressiv reformlinje i, at man tager de ting fra lønmodtagerne?

Men jeg kan forstå, at fru Katrine Robsøe har hørt nogle økonomer tale for det her. Dem mangler jeg simpelt hen at høre. Jeg gad nok vide, hvad Radikale Venstres holdning havde været, hvis et parti som SF havde stillet forslag, der bliver finansieret med en sådan omgang matadorpenge, som man har gang i her.

Kl. 15:02

Den fg. formand (Hans Kristian Skibby):

Ordføreren.

Kl. 15:02

Katrine Robsøe (RV):

Jeg tror, jeg vil lade hr. Karsten Hønges sådan egen opfattelse af, hvad man hører, når der bliver svaret, stå for spørgerens egen regning. Jeg tror, de fleste af os kan være enige om, at der er forskellige ting, men vi er simpelt hen også nødt til at forholde os til de beregninger, der ligger fra Finansministeriet. Og de viser, at der kommer 8.500 i øget arbejdsudbud og 3 mia. kr. i øget provenu. Hvis man er et parti, der rent faktisk ønsker at lave reformer i vores samfund for at investere i nogle af de ting, vi gerne vil, er det selvfølgelig noget, man ser på – når en flertalsregering jo også fremsætter det.

Kl. 15:03

Den fg. formand (Hans Kristian Skibby):

Tak. Næste spørger er hr. Jeppe Søe fra Moderaterne. Værsgo.

Kl. 15:03

Jeppe Søe (M):

Tak for det, og tak for ønsket om dialog. Jeg kan også bekræfte, at den er der – og ikke kun med Radikale. Jeg vil minde alle her om, at en ting er, hvad der foregår i ministeriet, og en anden ting er, at der jo også er et Folketing. Og ordførere kan jo netop tale på tværs, og jeg har talt med rigtig mange i den her samlede opposition, som det jo pludselig er, og jeg kan bekræfte, at der hænger forskellige plakater på kontorerne, som viser forskellige ting, som gør, at man måske ikke vil være sammen om alt i de her 4 år.

Jeg har dog et spørgsmål. Det lyder en lille smule, som om ordføreren i virkeligheden går ind for fjernelsen og afskaffelsen af store bededag, men vil være med til at forhandle krydset. Det ville også være mærkeligt, hvis ordføreren ikke gik ind for fjernelse af store bededag, for det var jo faktisk – og der er mange, der botaniserer i, hvem der har fået idéen – Margrethe Vestager, der foreslog det i 2010, så man kunne finde 2 mia. kr. til folkeskolen. Så det er jo egentlig et gammelt radikalt forslag, så det ville være underligt, hvis ikke I stadig gik ind for det. Men det er åbenbart krydset, som vi skal have til diskussion og forhandling.

Kl. 15:04

Den fg. formand (Hans Kristian Skibby):

Ordføreren.

Kl. 15:04

Katrine Robsøe (RV):

Tak for spørgsmålet. Der er to ting. Jeg synes, det er meget fint lige at slå fast, at det faktisk var, fordi Margrethe Vestager foreslog at investere i vores skole, i vores uddannelser og i en fremtidssikring af vores børn. Jeg mener, det er fra 2010, så vidt jeg husker i mit hoved, og det var ikke en del – det kan jeg godt slå fast, og det kan alle se – af vores 2030-plan. Vi havde andre reformforslag i vores 2030-plan, også reformforslag, jeg i den grad kan fortælle i hvert fald ikke alle tog pænt imod ude i valgkampen, fordi det jo altid er nemt at slå på dem, der er meget konkrete med, hvordan man ønsker at lave reformer. Der er mange, der gerne vil gå rundt og spekulere i, hvem der dog har bragt det her på bane til regeringsforhandlingerne, men det var i hvert fald ikke Radikale. Det er bare for at slå det fast.

Kl. 15:05

Den fg. formand (Hans Kristian Skibby):

Spørgeren for sin anden korte bemærkning.

Kl. 15:05

Jeppe Søe (M):

Det sagde jeg så heller ikke. Det var krydset, jeg egentlig var interesseret i. Er det krydset, der er til debat for Radikale? Forsvaret er jo også at beskytte vores børns fremtid. Der er masser af forskellige udfordringer, vi skal have løst for at beskytte vores børn og unges fremtid. Så er det krydset, vi er til debat om, eller er det afskaffelsen af store bededag?

Kl. 15:06

Den fg. formand (Hans Kristian Skibby):

Ordføreren.

Kl. 15:06

Katrine Robsøe (RV):

Det er jo ikke så underligt, at hvis man er med til at finde penge, vil man da godt have et eller andet say i, hvordan pengene også bruges. Og så er det rigtigt, at vi har haft og har en stor kritik af den måde, regeringen lavede et direkte kryds over til forsvarsforhandlingerne, for vi mener simpelt hen, at det udelukkede enormt mange partier fra overhovedet at kunne starte med at have en dialog om, hvordan vi sikrede vores forsvar bedst muligt i en tid, hvor jeg faktisk mener forsvaret i den grad fortjener at have så bred opbakning i Folketinget som overhovedet muligt bag deres investeringer.

Kl. 15:06

Den fg. formand (Hans Kristian Skibby):

Tak til ordføreren. Næste spørger er hr. Nick Zimmermann fra Dansk Folkeparti. Værsgo.

Kl. 15:06

Nick Zimmermann (DF):

Det er jo ikke nogen hemmelighed, at forslaget omkring store bededag og økonomien bag det er blevet haglet ned af økonomer og tidligere overvismænd og alle mulige andre. Og så tænker jeg, at sådan et slagkraftigt parti som Radikale, der jo virkelig spillede med musklerne inden sidste valgkamp, om nogen må være interesserede i, hvis det her forslag ikke holder vand, sådan som regeringen har udlagt det, at det så skal have en solnedgangsklausul på eksempelvis 3 år. Så derfor kunne jeg godt tænke mig at spørge ordføreren: Hvis det passer, hvad økonomer og tidligere overvismænd har sagt, nemlig at økonomien bag det her forslag overhovedet ikke holder, og I ender med at gå med på at afskaffe store bededag, vil I så være med til at genfremsætte forslag om store bededag igen her om 2-3 år?

Kl. 15:07

Den fg. formand (Hans Kristian Skibby):

Ordføreren.

Kl. 15:07

Katrine Robsøe (RV):

Altså, nu er vi jo i dialog med regeringen om, hvordan det her kan udformes på den ene eller den anden måde, og hvor et eventuelt provenu skal gå hen. Nej, umiddelbart ser jeg ikke for mig, at vi skal lave en solnedgangsklausul i det her; det tror jeg kunne blive meget mystisk. Men det er jo sådan med økonomi og også med økonomer, at der jo tit er lidt uenighed om, præcis hvordan tingene faktisk vil fungere ude i virkeligheden.

Jeg tror på, at hvis man arbejder en dag mere, vil det også generere noget produktivitet. Hvis ikke vi har en helligdag på store bededag, vil folk jo gå på arbejde, fordi det vil være normen. Og vi har trods alt også ret mange økonomer, der bakker op om, at der er en form for norm i, at man følger den udvikling, der er, og at hvis vi lovgivningsmæssigt sætter nogle rammer herindefra, så følger man den norm.

Kl. 15:08

Den fg. formand (Hans Kristian Skibby):

Hr. Nick Zimmermann for anden korte bemærkning. Værsgo.

Kl. 15:08

Nick Zimmermann (DF):

Man kan jo næsten sige, at lige så meget som regeringen splittede danskerne på det her spørgsmål omkring store bededag, lige så meget samlede de, i hvert fald til at starte med, ni partier på tværs af Folketinget. Det er jo så desværre i dag blevet til otte partier i Folketinget, der står skulder ved skulder.

Jeg kunne sådan set godt tænke mig at spørge ordføreren: Kan ordføreren give et fuldstændig klart svar i dag på, om Radikale kommer til at være med til at afskaffe store bededag, eller om de ikke kommer til at være med til at afskaffe store bededag, uanset hvad der måtte komme af økonomi, eller hvad man bliver tilbudt eller andet? Kan vi få et fuldstændig klokkeklart svar i dag?

Kl. 15:09

Den fg. formand (Hans Kristian Skibby):

Ordføreren, værsgo.

Kl. 15:09

Katrine Robsøe (RV):

Altså, spørgeren kan jo få det svar, som jeg lige præcis har givet – at vi faktisk er i dialog med regeringen. Og jeg er enormt glad for det samarbejde, vi har haft også med Dansk Folkeparti om de ting, hvor vi er enige. Og det er jo lige præcis det, vi gør herinde – at vi faktisk finder fælles fodslag. Og der var enormt meget gennemsigtighed partierne imellem og partilederne imellem, i forhold til at man var enige om, at det kryds og det, man lagde ned over Folketinget af forventning om, at man skulle være med til det for at være med i forsvarsforligsforhandlingerne, var man alle sammen imod, men at der var andre dele af det, som man ikke nødvendigvis så ens på.

Kl. 15:10

Den fg. formand (Hans Kristian Skibby):

Tak. Den næste spørger er hr. Mike Villa Fonseca fra Moderaterne. Værsgo.

Kl. 15:10

Mike Villa Fonseca (M):

Tak for ordet, og tak for talen. Jeg kan hjælpe ordføreren: Det er rigtigt nok, at det var tilbage i 2010, at Radikale præsenterede det her med at afskaffe store bededag som finansieringskilde.

Jeg vil lige prøve at supplere min kollega Jeppe Søes spørgsmål, i forhold til om det er provenuet, som skal afgøre mere konkret, om vi skal have den her finansieringskilde, som bl.a. også går til klimaet, velfærden og vores støtte til Ukraine. Hvad er det helt præcis, ordføreren har ønske om provenuet skal være, for at Radikale – glædeligt – kan være med til at afskaffe store bededag?

Kl. 15:10

Den fg. formand (Hans Kristian Skibby):

Ordføreren.

Kl. 15:11

Katrine Robsøe (RV):

Altså, først vil jeg sige, at det jo er rigtigt, som jeg sagde, at det var i 2010, Margrethe Vestager foreslog det her, men det var jo ikke en del af vores 2030-plan. Og med hensyn til hvad regeringen har fået af gode idéer om at afskaffe den, er der jo tale om regeringens forslag. Vi er ikke med i regeringen, og det er vi jo bl.a. ikke, fordi vi faktisk ikke mener, at ambitionerne er store nok i forhold til nogle af de her ting.

Det er jo derfor, vi rent faktisk siger, at hvis vi skal være med, så er det klart, at vi gerne vil være med til også at kigge på, hvordan vi fremmer noget af det, som vi synes mangler; som vi synes skal gøres bedre. Og den del – hvis jeg også lige må sige det – tager vi med regeringen.

Kl. 15:11

Den fg. formand (Hans Kristian Skibby):

Spørgeren for sin anden korte bemærkning? Nej, der frafaldes. Så er den næste spørger hr. Torsten Gejl fra Alternativet. Værsgo.

Kl. 15:11

Torsten Gejl (ALT):

Tak. Radikale Venstre kalder sig et socialliberalt parti, og det vil jeg godt spørge ind til. Jeg har et problem med at se, er, hvordan det her forslag om at afskaffe store bededag kan være socialt. Der er i hvert fald rigtig meget socialt samvær, vi går glip af, plus at i alle de ting, som man har snakket om det skal finansiere, har jeg ikke hørt noget socialt. Jeg har hørt om krig, våben, topskattelettelser og uddannelse, men intet til de fattigste danskere. Radikale Venstre er også et liberalt parti, og liberalt betyder for mig en stor grad af frihed. Her vil man gå ind og tvinge danskerne til at arbejde mere mod deres vilje eller i hvert fald mod flertallets vilje. Hvordan kan et socialliberalt parti gøre noget, der er så lidt socialt og så lidt liberalt?

Kl. 15:12

Den fg. formand (Hans Kristian Skibby):

Ordføreren, værsgo.

Kl. 15:12

Katrine Robsøe (RV):

Jeg tror, hr. Torsten Gejl måske lidt med vilje vælger at overhøre, at vi faktisk også står heroppe og taler om vores børn. Jeg mener, at det at være et socialt parti også handler om uddannelse, der både sætter den enkelte fri, men faktisk også hjælper med og sørger for, at man får de muligheder i sit liv, som man overhovedet kunne drømme om. Det er nogle af de ting, vi gerne vil investere i. Selvfølgelig er det en afvejning i et reformprogram, og når regeringen lægger op til flere forskellige reformer, så kigger vi naturligvis på, hvordan vi finder en balance i det.

Det er jo lige præcis derfor, vi siger, at vi synes, der er en generationsudfordring i det reformprogram, regeringen har lagt ud, og det vil vi faktisk gerne være med til at se på om vi kan få rettet op på.

Kl. 15:13

Den fg. formand (Hans Kristian Skibby):

Hr. Torsten Gejl for sin anden korte bemærkning. Værsgo.

Kl. 15:13

Torsten Gejl (ALT):

Jeg synes, at ordføreren skulle prøve en runde som socialordfører, for jeg kommer lige derovrefra i dag, og der prøver man at hjælpe folk, der er udsat for alskens sygdomme, for mentale problemer, for seksuelle overgreb, ja, jeg ved slet ikke, hvor jeg skal starte, og hvor jeg skal slutte. Det er socialpolitik.

Nu nævner ordføreren, at hun vil støtte uddannelse, og det vil Alternativet også gerne, men vi kom fra det sociale. Hvordan kan det her være socialt, når man ikke støtter nogen som helst socialt, men fjerner sociale sammenhænge, masser af socialt netværk, socialt samvær, og man flytter ikke nogen af pengene over til socialpolitik.

Kl. 15:14

Den fg. formand (Hans Kristian Skibby):

Ordføreren.

Kl. 15:14

Katrine Robsøe (RV):

Altså, jeg beklager, hr. Torsten Gejl, det virker lidt som en spøjs sammenblanding med forhandlingerne om SSA-reserven, som jeg beklager jeg ikke kunne deltage i som socialordfører, fordi jeg sad som beskæftigelsesordfører i Folketingssalen, og det er svært at være to steder på en gang. Jeg gør mit bedste, men jeg er trods alt også kun et menneske.

Vi vil rigtig gerne være med til lige præcis at kigge på den sociale del, men den sociale del af vores parti er jo lige præcis at sørge for, at vi rent faktisk også tager hånd om nogle af de mennesker, der har det allersværest, og at vi også har pengene til det i vores samfund. Vi er derfor også villige til at kigge på nogle reformer, som ikke altid er megapopulære, fordi vi ønsker at sørge for, at vi har hånd om økonomien, et fremtidssikret Danmark og penge til de mennesker, der har det sværest.

Kl. 15:15

Den fg. formand (Hans Kristian Skibby):

Vi siger tak til Radikale Venstres ordfører og går videre i ordførerrækken. Den næste ordfører er hr. Torsten Gejl fra Alternativet. Værsgo.

Kl. 15:15

(Ordfører)

Torsten Gejl (ALT):

Tak, formand. Alternativet stemmer imod at afskaffe store bededag og en hvilken som helst anden dansk helligdag, og vi har hørt i debatten i salen her i dag et hav af gode argumenter for at beholde den her danske helligdag og fridag. Der er mange af de ting, der også bekymrer os. I Alternativet er vi også rigtig bekymrede over, at samfundet og arbejdsmarkedet er ramt af en gigantisk stressepidemi. 430.000 mennesker, ifølge Stressforeningen, oplever hver dag alvorlige tegn på stress. Normalt ville man måske ikke tænke, at fraværet af en enkelt feriedag ville skabe endnu mere stress, men jeg tror nok, vi skal opfatte arbejdsmarkedet som en meget overophedet maskine, som ikke skal have særlig mange flere tryk på gashåndtaget, før det går endnu mere galt. Når der er næsten en halv million mennesker med alvorlige symptomer på stress i Danmark, hvor mange er så i risikozonen? Hvor mange er på vippen? Hvor mange vil blive flyttet over i stressstatistikken, når man forlanger, at de skal arbejde endnu mere? Hvad med børnefamilierne, som kæmper sig fra helligdag til helligdag op gennem foråret med en evig dårlig samvittighed over ikke at være nok sammen med deres børn? Hvad med sygeplejerskerne, skolelærerne, industriarbejderne?

Der er så stor en stress- og trivselskrise på arbejdsmarkedet, at vi har været nødt til at lave en Arnepension, så dem, der har arbejdet længst og slæbt tungest, kan få en slags borgerløn, og så beder man danskerne om at arbejde mere. Fra mange af lønmodtagergrupperne på det danske arbejdsmarked hører vi, at de næsten ikke kan klare mere, at de ikke har det godt med at skulle arbejde så meget og så travlt, og regeringens svar til alle dem er: I skal arbejde mere; den eneste måde, vi kan få velfærden til at hænge sammen på, er, at vi tvinger jer til at arbejde mere. Det er en falsk præmis. Det danske velfærdssamfund står og falder ikke med, om vi arbejder på store bededag eller ej. Tværtimod er den danske økonomi bundsolid. Vi er blandt de lande i verden, der har den laveste gæld, og de offentlige finanser er holdbare, så velfærdsstaten er ikke i krise.

Offeret for regeringens fejltagelse med at afskaffe store bededag er trivslen, arbejdsglæden og sundheden for et af verdens mest hårdtarbejdende folk. Og det er jo et velkendt trick for en ny regering at ville gøre det, der er allermest upopulært, lige efter et valg, fordi man håber, vælgerne glemmer det. I Alternativet håber vi på, at danskerne husker afskaffelsen af store bededag hele vejen frem mod næste folketingsvalg, uanset hvornår det så måtte komme.

Alternativet stemmer også for ændringsforslaget om at udskyde afgørelsen til efter et valg.

Til sidst vil jeg bare takke alle partier, der ikke har opgivet kampen mod afskaffelse af store bededag, og opfordre til, at man slutter sig til forslaget om at samle 50 mandater bag en folkeafstemning, så danskerne selv kan få lov til at bestemme, om de vil afskaffe en af vores helligdage. Og så vil jeg gerne takke alle de mange danskere, som demonstrerer på søndag, den halve million, der har skrevet under mod afskaffelsen af store bededag, og i det hele taget alle de mennesker uden for det her hus, som kæmper for at redde den helligdag. Tak, formand.

Kl. 15:18

Den fg. formand (Hans Kristian Skibby):

Tak. Der er en spørger, og det er hr. Kim Edberg Andersen fra Nye Borgerlige. Værsgo.

Kl. 15:18

Kim Edberg Andersen (NB):

Nu har jeg jo fornøjelsen af at bo næsten i nabokontoret til ordføreren. Ordføreren og jeg er jo så også enige om, at det her er en grim måde at tvinge noget ned over en dansk model på, og at det faktisk ikke var måden, man skulle gøre det på. Vi er så lidt uenige om, om danskerne skal arbejde mere eller mindre, men det kan jeg leve med i det her. Og jeg vil godt rose ordføreren for en som sædvanlig ret god tale.

Men vil ordføreren ikke bare bekræfte mig i, at såfremt der ikke er 60 mandater i Folketingssalen, som begynder at lære at tælle til 60, ligesom ordføreren og jeg kan, bliver det her trukket ned over hovedet på danskerne, og så bliver det et teater? De andre partier – dem, der vælger ikke at stemme for § 42 – har fremført et teater nu, for så kan de stå lidt længere henne ad gaden, når vi kommer nogle måneder hen, og sige: Vi gjorde, hvad vi kunne. Så vil ordføreren ikke bare bekræfte, at § 42 nok i sidste ende er vores eneste valg for at få stoppet det her?

Kl. 15:19

Den fg. formand (Hans Kristian Skibby):

Ordføreren, værsgo.

Kl. 15:19

Torsten Gejl (ALT):

Jeg oplever, at mange af de partier, som endnu ikke har bestemt sig for § 42 og den folkeafstemning, kæmper rigtig hårdt med nye forslag. De kommer hele tiden med nye gode idéer til, hvordan vi kan løse det her. Jeg håber, at deres bæger på et tidspunkt er fyldt, altså at hvis alt det ikke lykkes, kan vi sige: Nu har vi fået nok. Men jeg synes også, det er rigtig, rigtig fint, at man kæmper på andre måder. Det kan godt være, at det bliver sidste redning. Jeg håber det ikke. Men hvis det bliver, håber jeg, at vi får den afstemning.

Kl. 15:20

Den fg. formand (Hans Kristian Skibby):

Spørgeren for sin anden korte bemærkning. Værsgo.

Kl. 15:20

Kim Edberg Andersen (NB):

Det er bare, fordi jeg ikke er blind for, at der sidder mennesker og har forklaret mig i løbet af i dag, at der er mange parlamentariske skridt, vi kan tage derhen. Og jeg er ikke skeptisk anlagt som sådan, men jeg føler også, at jeg hører lidt de samme sange blive sunget på andre områder, også når jeg har set debatter herinde fra tidligere. Så min bekymring er mere, om ikke vi i sidste ende når dertil, at lovforslaget bliver trukket ned over hovedet på os.

Men selvfølgelig kan vi undgå en folkeafstemning. Så kan jeg godt høre herinde, at vi i Nye Borgerlige nok er dem, som er mest positive over for, at vi fik mange flere af dem. Men så længe vi kan skaffe 60, hvis det bliver nødvendigt til sidst, stiller vi os også tilfredse med det.

Kl. 15:21

Den fg. formand (Hans Kristian Skibby):

Ordføreren, værsgo.

Kl. 15:21

Torsten Gejl (ALT):

Vi er klar til sådan en folkeafstemning. Hvad der vil ske i fremtiden, ved jeg ikke. Om det så betyder, at så snart vi siger et pip herinde, skal der være en folkeafstemning, tror jeg ikke. Det er et redskab, man rigtig, rigtig sjældent tager frem. Men fra Alternativets side er vi ikke bange for at bruge folkeafstemninger lidt mere. Vi synes godt, at vi kan slippe noget af folkets vilje ind gennem vores tykke mure om nogle store spørgsmål, f.eks. det her.

Kl. 15:21

Den fg. formand (Hans Kristian Skibby):

Så er det hr. Jeppe Søe for Moderaterne. Værsgo.

Kl. 15:21

Jeppe Søe (M):

Tak for det, og tak for en god tale, om end jeg jo er uenig i den. Men derfor kan en tale jo godt være god. Jeg lytter. Jeg lytter bl.a. til ordføreren, men også til rigtig mange andre, der dagen igennem har fortalt, at vi ved at bede danskerne om at arbejde 7 timer mere på et helt år nærmest får folk ned i en stressrutine og en stresstornado, og at det hele vil gå fuldstændig galt.

Jeg vil egentlig bare bede hr. Torsten Gejl om også at forholde sig til, om det er korrekt, at der er andre ting, som giver stress i det her samfund: at vi tester børn fra vuggestue og frem, at vi har karakterræs ud over alle grænser, at vi har haft fokus på vækst uden måske nogle gange at tænke på andre dele. Det her kunne måske være et forsøg på også at sige til danskerne: Lad os løfte i flok. Vi kan ovenikøbet gøre store bededag 2024 til en helt speciel arbejdsdag, hvor de fleste nærmest er stolte over at gå ind og sige, at i dag gør vi noget for at løse nogle forskellige udfordringer. Det er ikke et forslag herfra, men det er bare for at sige, at man jo altså også godt kan få det bedre som samfund og som fællesskab og få en samhørighed ud af nogle gange at løfte noget i flok. Så spørgsmålet er, hr. ordfører, om ikke det er korrekt, at der er rigtig, rigtig mange ting i det her samfund, der er med til at stresse os alle sammen.

Kl. 15:23

Den fg. formand (Hans Kristian Skibby):

Ordføreren.

Kl. 15:23

Torsten Gejl (ALT):

Jo. Den del af ordførerens kommentar er jeg fuldstændig enig i. Det er ikke kun hårdt arbejde, der er mange ting, der kan stresse os. Ledige bliver også stresset, ledige får også stress. Studerende har særdeles meget stress. Vi er i en gigantisk stressepidemi, og der er det bare, at vi i Alternativet har det sådan, at det skal vi løse, og løsningen er ikke, at man skal arbejde mere. Løsningen er, at vi skal finde nogle måder at gøre det klogere på, f.eks. en 4-dagesarbejdsuge, hvor det viser sig, at der, når man sætter arbejdstiden lidt ned og giver folk en 4-dagesarbejdsuge, faktisk er mange steder, der bliver mere produktive. Det synes jeg er spændende, og det synes jeg vi skulle kigge nærmere på.

Kl. 15:23

Den fg. formand (Hans Kristian Skibby):

Spørgeren for sin anden korte bemærkning. Værsgo.

Kl. 15:23

Jeppe Søe (M):

Tak for det. Det er jo korrekt, at ledige også får stress, men så er det jo godt, at vi med det her forslag også får en masse nye i arbejde. Jeg har i virkeligheden ikke et opfølgende spørgsmål på den måde, men vil blot sige, at jeg reelt synes, at hvis man vender den om, kan man rent faktisk godt få mindre stress af at mærke, at man står sammen om nogle ting. Jeg tror, vi kommer til at stå sammen om mange flere ting i løbet af de næste 4 år, og jeg tror også, at vi får en sund befolkning, hvis de forstår, og hvis vi alle sammen forstår, at vi skal yde mere. Det betyder ikke nødvendigvis, at vi skal meget mere på arbejde, for jeg synes også, at grænsen er tæt på at være nået på det, vi kan byde hinanden. Men jeg må sige, at jeg altså også mener, at man skal stå sammen om noget, og det kan også give noget godt.

Kl. 15:24

Den fg. formand (Hans Kristian Skibby):

Ordføreren, værsgo.

Kl. 15:24

Torsten Gejl (ALT):

Det var jo også en kommentar, og tak for den. En af de ting, jeg tror en eller anden fra regeringslejren skal forklare mig, er, at jeg oplever, at regeringen i øjeblikket er bekymret over, i hvert fald i de papirer, jeg har set, at ledigheden kommer til at stige ganske meget de kommende år. Samtidig har man kun ét i hovedet, og det er at skabe arbejdsudbud. Nogle gange har jeg et problem med de regnemodeller, der bare regner med, at der er fuld beskæftigelse fra nu af, og så til solen brænder ud. Så jeg synes, der er et eller andet grundlæggende, som ordføreren ved lejlighed måske endda kan forklare mig i det regnestykke.

Kl. 15:25

Den fg. formand (Hans Kristian Skibby):

Tak. Vi siger tak til ordføreren for Alternativet, hr. Torsten Gejl. Næste ordfører er hr. Nick Zimmermann fra Dansk Folkeparti. Værsgo.

Kl. 15:25

(Ordfører)

Nick Zimmermann (DF):

Tak for ordet. Der er rigtig mange ting galt med det her lovforslag. Regeringen ønsker at fjerne en helligdag fra hårdtarbejdende danskere uden noget varsel og uden på nogen måde at tage danskerne med på råd. Store bededag er en dansk tradition og en del af den danske kultur, og det skal vi naturligvis værne om.

Jeg må ærlig talt sige, at jeg er rystet over regeringens forslag og hele den proces, der har ført til, at vi i dag førstebehandler det her lovforslag. Danskerne har for ganske kort tid siden været til folketingsvalg. Der var nok ingen af de vælgere, der stemte på Socialdemokraterne, Venstre eller Moderaterne, der regnede med, at deres stemme ville blive brugt på at stjæle en helligdag fra dem – og med god grund, for ingen af regeringspartierne nævnte det nemlig i valgkampen. Så der må altså sidde nogle vælgere, der føler sig godt og grundigt snydt.

Regeringen har så forsøgt at retfærdiggøre forslaget ved at tegne et billede af, at man simpelt hen er nødt til at stjæle en helligdag fra danskerne for at finansiere forsvaret, og de øvrige partier måtte altså bare acceptere det for at få adgang til at forhandle et nyt forsvarsforlig. Det er vel mindst det, man kan kalde magtfuldkommen, når det er værst.

Da en samlet opposition fra Enhedslisten til Dansk Folkeparti så fremlagde en ifølge flere økonomer god og alternativ finansiering, så lød det så, at det jo også handler om arbejdsudbud, og det er altså, selv om flere fremtrædende økonomer, herunder overvismanden, sætter store spørgsmålstegn ved, om der nu er så stor varig arbejdsudbudseffekt ved at fjerne en helligdag. Og hvis vi nu endelig skal tale om større arbejdsudbud, kunne regeringen jo starte med at fjerne den modregning for egen arbejdsindtægt i folkepensionen, som man lovede under valgkampen. Man behøver altså ikke at stjæle en helligdag fra danskerne.

Regeringen topper så det hele ved at give en høringsfrist på 7 dage, og det klinger altså en lille smule hult, når man i regeringsgrundlaget skriver: »Regeringen vil lægge vægt på offentlighedens mulighed for at afgive høringssvar.«

Historien og argumenterne fra regeringen for, hvorfor det her skulle være nødvendigt, skifter jo nærmest på daglig basis. Det er utroværdigt. Jeg sidder tilbage med en fornemmelse af en regering, der er kravlet for højt op i et træ og nu stadig nægter at komme ned, uanset hvor mange gode argumenter der er med i det her forslag. Det skal bare gennemføres for enhver pris. Det er rigtig trist for danskerne, der kommer til at miste en helligdag – et tiltrængt pusterum fra en hård og krævende hverdag, hvor der er en mulighed for at tilbringe tid med familien. Regeringen vil ikke lytte til nogen som helst gode argumenter for ikke at gennemføre det her.

Men der er mange ting, som regeringen kunne for at få det her til at stoppe. Først og fremmest er der en massiv folkelig modstand over det her forslag; det har flere målinger vist. Herudover er det tvivlsomt, om den positive arbejdsudbudseffekt, som regeringen forsøger at sælge det her lovforslag med, overhovedet er der. Flere fremtrædende økonomer mener i hvert fald, at det er yderst tvivlsomt. Også regeringens forslag om, at det simpelt hen er nødvendigt at afskaffe en helligdag, holder heller ikke vand, for flere fremtrædende økonomer peger jo netop på, at det ikke er nødvendigt at afskaffe store bededag, og oppositionen har fremlagt en fuldgod alternativ finansiering af udgifter til forsvaret.

Så det er altså fuldstændig grotesk, at Socialdemokraterne med lovforslaget fuldstændig underminerer den danske model, og jeg forstår udmærket Socialdemokraternes gamle venner i fagbevægelsens harme, for det er vel historisk, at selv kammesjukkerne i fagbevægelsen er så rasende på Socialdemokraterne. Og som om det ikke er nok i sig selv: Arbejdsmarkedets parter står lige nu over for nogle rigtig svære overenskomstforhandlinger – forhandlinger, som regeringen med det her forslag gør endnu sværere. Man risikerer altså virkelig at kaste Danmark ud i en storkonflikt.

Man tager med forslaget også penge ud af lommen på hårdtarbejdende danskere. Sygeplejersker, sosu'er, fængselsbetjente osv. mister de her særlige tillæg, der er for at arbejde på store bededag, og de kompenseres ikke for det, og det er simpelt hen utroligt, at man vil være det bekendt. Det er bl.a. nogle af mine gamle kollegaer inde på Skejby Sygehus.

Og prikken over i'et er så, at man ovenikøbet er i tvivl om, hvorvidt det her løntillæg, som regeringen vil give danskerne som kompensation for at stjæle en helligdag fra dem, overhovedet har nogen effekt, for økonomer peger jo på, at man over tid må forvente, at arbejdsgiverne vil modvirke et lovbestemt tillæg gennem den øvrige lønudvikling. Med andre ord tager man altså en helligdag fra danskerne uden reelt at kompensere dem for den ekstra arbejdsindsats.

Endelig er der tvivl om, hvorvidt det, regeringen foretager sig, overhovedet er lovligt, for siden grundlovens indførelse i 1849 har det været praksis at høre folkekirkens parter, inden der blev ændret i folkekirkens ydre eller indre anliggender, og den praksis har regeringen også fuldstændig overtrådt. Københavns biskop har i et brev til kirkeministeren påpeget, at regeringens proces for afskaffelse er i strid med Den Augsburgske Bekendelses artikel 28. Biskoppen mener også, regeringens proces strider imod ritualer og alterbog samt både den evangelisk-lutherske lære og den danske tradition for tilrettelæggelsen af folkekirkens anliggender.

Alt i alt er der så meget modstand, så megen tvivl, så mange problemer og endda flere udestående retlige spørgsmål ved det her forslag, at vi må opfordre regeringen til at tage det af bordet. Da det nok ikke kommer til at ske, må vi opfordre til at lade danskerne selv tage stilling til forslaget ved en folkeafstemning. Tak.

Kl. 15:31

Den fg. formand (Annette Lind):

Tak for ordførertalen. Der er lige et par korte bemærkninger. Først vil jeg give ordet til Christoffer Aagaard Melson fra Venstre. Værsgo.

Kl. 15:31

Christoffer Aagaard Melson (V):

Tak for det. Og tak for talen. Jeg vil gerne høre, om Dansk Folkeparti er enig i, at vi, i takt med at der i de kommende år kommer flere børn og flere ældre, har en udfordring i forhold til at kunne skaffe nok arbejdskraft og nok kvalificeret arbejdskraft især på det faglærte område, og hvordan Dansk Folkeparti i givet fald vil foreslå at løse udfordringen.

Kl. 15:32

Den fg. formand (Annette Lind):

Ordføreren, værsgo.

Kl. 15:32

Nick Zimmermann (DF):

Ja, naturligvis anerkender vi det, men der er jo mange måder at få arbejdsudbuddet til at stige på. Eksempelvis kunne vi jo tage fat i nogle af de mange arbejdsløse udlændinge, der render rundt i Danmark.

Altså, prøv at høre her: Vi danskere knokler løs, og arbejdsløshedsprocenten er minimal, men alligevel bliver vi ved med at importere folk hertil fra tredjeverdenslande, fra Mellemøsten og Afrika, som, når de kommer hertil, bare får lov til at sidde derhjemme og ikke kommer ud i beskæftigelse, og alligevel får de en tårnhøj passiv indkomst for det. Så er der også hele senior- og ældreområdet. Man kunne jo starte med at fjerne modregningen i folkepensionen, og man kunne gøre det mere attraktivt for virksomheder at beholde seniorer og ældre på arbejdsmarkedet. Og så har vi jo i Dansk Folkeparti også foreslået, at vi skal gøre noget mere for at få folk til at vælge en erhvervsuddannelse. Jeg er selv erhvervsuddannet, og jeg er bekendt med den stand, som de fleste erhvervsuddannelser er i, og den er absolut ikke særlig god. Så der er masser af ting at gøre ud over det her.

Kl. 15:32

Den fg. formand (Annette Lind):

Værsgo, hr. Christoffer Aagaard Melson.

Kl. 15:33

Christoffer Aagaard Melson (V):

Har Dansk Folkeparti et måltal for, hvor mange ekstra hænder de mener vi har brug for at skaffe f.eks. frem mod 2030, hvis vi skal løse den her udfordring? Så vil jeg også høre, om Dansk Folkeparti har som krav, at afskaffelsen af store bededag skal rulles tilbage under alle omstændigheder, hvis I igen får magt, som I har agt?

Kl. 15:33

Den fg. formand (Annette Lind):

Nick Zimmermann.

Kl. 15:33

Nick Zimmermann (DF):

Jamen altså, vi er fuldstændig parate til at rulle afskaffelsen tilbage – det er ethundrede procent sikkert. Men derudover vil jeg sige, at jeg jo synes, at det er håbløst, at vi har en regering, der tillader, at vi har så høj en arbejdsløshed blandt udlændinge i Danmark. Hvorfor tillader man det? Hvorfor sætter man ikke nogle initiativer i gang? Hvorfor gør man ikke noget ved den tårnhøje arbejdsløshed, der er blandt udlændinge her i landet, når arbejdsløsheden blandt os danskere er så historisk lav?

Kl. 15:33

Den fg. formand (Annette Lind):

Tak til ordføreren. Der er en kort bemærkning. Værsgo til hr. Jeppe Søe fra Moderaterne.

Kl. 15:34

Jeppe Søe (M):

Tak for det, og tak til ordføreren for de mange idéer her til slut. Dem har vi jo brug for I også spiller ind med, og nogle af dem kan der måske ovenikøbet lyttes til. Men jeg vil egentlig gerne høre, om ordføreren betvivler Finansministeriets og Nationalbankens kompetencer. Vi hører i dag, at ikke kun Finansministeriet, men også Nationalbanken bakker op om det økonomiske regnestykke bag vores forslag. Altså, mener ordføreren ikke, at man bør lytte til Nationalbanken, når de i dag faktisk kalder forslaget for sobert og solidt?

Kl. 15:34

Den fg. formand (Annette Lind):

Ordføreren, værsgo.

Kl. 15:34

Nick Zimmermann (DF):

Jeg kan bare gentage, hvad jeg har sagt: Der er jo en hel stribe af økonomer, tidligere overvismænd og alle mulige andre, der siger, at økonomien i det her på ingen som helst måde holder. Man kan jo også sige: Hvad med alle de restaurationer, hoteller, forsamlingshuse og campingpladser og alt muligt andet, der kommer til at miste indtægt på det her? Har det overhovedet været regnet med ind i det her forslag? Det tror jeg ikke det har.

Jeg kan bringe den artikel op, som jeg også nævnte over for ordføreren, da ordføreren var oppe at holde sin ordførertale, nemlig den artikel om ham restauratøren i Østjylland, der mener, at han mister omkring 400.000 kr. om året på, at man afskaffer store bededag. Hvor er udregningerne af det i jeres lille udspil?

Kl. 15:35

Den fg. formand (Annette Lind):

Er der en anden kort bemærkning? Det er der. Værsgo, hr. Jeppe Søe.

Kl. 15:35

Jeppe Søe (M):

Tak. Jeg vil gerne gentage mit spørgsmål. Hvis ikke vi kan lave politik i det her Folketing baseret på bl.a. Finansministeriet og nu altså også Nationalbanken, er det jo meget svært. Vi bliver nødt til at regne med en eller anden regnemaskine, og det er den her, vi traditionelt regner efter og tror på. Det bliver man nødt til at vælge, også selv om der er mange stemmer, som siger noget modsat. Jeg kan også finde mange tusind, som er imod den politik, som ordføreren står for, men det gør jo ikke nødvendigvis, at den politik ikke skal fremføres, og hvis ordføreren havde flertal, ville det måske ovenikøbet være noget, som ordføreren ville fremføre.

Kl. 15:35

Den fg. formand (Annette Lind):

Tak. Værsgo til ordføreren.

Kl. 15:35

Nick Zimmermann (DF):

Tak. Man kan jo sige, at udfordringen ved, at der er lavet så kort en høringsperiode, og udfordringen ved, at det her bare skal gå så stærkt som overhovedet muligt, er jo netop, at man ikke får alle nuancerne med. Det er det, der er hele udfordringen. Det her skal bare køres igennem så hurtigt som overhovedet muligt, så man jo netop ikke får alle nuancerne med, så man ikke får restaurationerne, hotellerne, campingpladserne og alle mulige andre folk med. Det er folk, der står til at miste noget. Mine gamle kollegaer inde på Skejby sygehus, der var vant til at tjene lidt ekstra på en helligdag, regner man heller ikke med i jeres lille udspil. Så udfordringen er jo, at det her har skullet gå så stærkt, at man netop ikke har fået alle nuancerne med.

Kl. 15:36

Den fg. formand (Annette Lind):

Tak til DF's ordfører, hr. Nick Zimmermann. Der er ikke flere korte bemærkninger. Den næste ordfører, vi skal sige velkommen til, er Nye Borgerliges ordfører, og det er hr. Kim Edberg Andersen. Værsgo.

Kl. 15:36

(Ordfører)

Kim Edberg Andersen (NB):

Tak for ordet – vi ruller den lige op i mandehøjde her. Jeg har jo hørt rigtig, rigtig mange forsvar og modsvar herinde i dag, og til nogle af dem bliver jeg nødt til at sige, at det, jeg egentlig hører, er en magtfuldkommen regering, der kan tælle til mere end 90 og har besluttet sig for, at nu skal vi andre lige have en på kassen, sådan at vi fremadrettet ved, at når der bliver sagt hop, så spørger vi: Hvor højt? Som I kan se på mig, er jeg forholdsvis buttet og kan ikke hoppe ret højt, og derfor vælger jeg i stedet for at sige: Det kommer ikke til at ske.

Jeg kommer til at kræve min ret, og forhåbentlig kan jeg tælle til 60, der sætter det her lovforslag til folkeafstemning, når I får det tvunget igennem Folketinget med jeres magt. Det er bare lige for at illustrere over for jer, at det godt kan være, I herinde tror, I har et flertal i befolkningen, men virkeligheden er bare en anden. Virkeligheden er, at I i regeringen er pivbange for at få det her til en folkeafstemning, fordi I ved, I kommer til at tabe stort. Og så bliver fortællingen ret svær for jer, når I næste gang stiller jer ud foran Folketingssalen herude og påberåber jer, at I jo er et parlamentarisk flertal.

Men I er et parlamentarisk flertal på stemmer, som ikke vidste, hvad de stemte på. For I er bygget op af Venstre, som lovede at komme efter Mette Frederiksen; det skete ikke. I er bygget op af Moderaterne, som vi ret beset ikke rigtig vidste om, hvad de gik til valg på; det accepterer vi jo nu var på at afskaffe store bededag. Og I er bygget op af Socialdemokraterne, som, ja, åbenbart er gået til valg på, at den danske model ikke er hellig; den skal trædes under fode, fordi I sidder herinde og har magt.

Det er ikke noget, jeg kommer til at reagere positivt på – ikke nu, ikke senere – og det er noget, jeg fortæller jer nu, fordi I jo alle sammen har sagt: Vi vil gerne have dialog. Jeg tror, Jeppe Søe har sagt flest gange af alle, at det her er dialog, hvorefter han afslutter sin ordførertale med at sige: Men det kommer til at ske, fordi jeg vil det.

I Nye Borgerlige kommer vi ikke til at støtte forslaget, og i Nye Borgerlige kommer vi til at forsøge at aktivere § 42, så snart – og inden for 3 søgnedage – det her lovforslag er blevet presset igennem Folketinget.

Kl. 15:39

Den fg. formand (Annette Lind):

Tak til Nye Borgerliges ordfører. Der er ikke nogen korte bemærkninger. Det har været en lang debat, og jeg ved godt, at ministeren har siddet i salen i mange timer. Så der var måske lige noget, der skulle ordnes inden, men vi vil gerne sige velkommen til beskæftigelsesministeren. Værsgo.

Kl. 15:39

Beskæftigelsesministeren (Ane Halsboe-Jørgensen):

Mange tak, formand, og også tak til alle ordførere og partier for, hvad der nærmer sig 6 timers god debat. Der er rigtig meget, man efter så lang tid kan samle op på, kommentere på, alt lige fra, om Nye Borgerliges ordfører er for tung til at hoppe, eller om SF's hr. Karsten Hønge er at sammenligne med en myg eller måske et lidt større dyr, når det kommer til stykket. Der er også rigtig mange ting at diskutere med det her lovforslag. Noget af det, der er blevet sagt, er, at regeringen vil vedtage at gøre store bededag til en arbejdsdag i fremtiden uden grund. Jeg tror, det var Konservatives ordfører, der sagde, at det er uden grund.

Der vil jeg godt starte, for der er en grund. Der er i mine øje en rigtig god grund til, at vi i den situation, Danmark står i, bør styrke vores fælles forsvar og sikkerhed. Det er jo sådan, at når man har min alder, så har de seneste mange år været gode år i den forstand, at vi har kunnet neddrosle lidt på sikkerhedsfronten og bruge pengene på andre gode og spændende ting som at investere i vores børn og vores uddannelser og gøre os klogere og rigere. Nu er situationen en anden, og derfor er det også vores forslag fra regeringens side, at det at arbejde en dag ekstra om året kan være med til at levere et afgørende bidrag ind i at finansiere et løft af vores forsvar, hvilket i vores øjne er en helt afgørende investering i den tid, vi lever i.

Det er samtidig også blevet sagt, at hvad hvis man ikke gør det, men hvis man f.eks., som tilfældet er lige nu, vælger at pege på en alternativ finansiering, og der vil jeg godt kvittere over for de partier, som har sat sig ind til et forhandlingsbord, har tænkt med og har peget på en alternativ finansiering. Men de ting, der er på bordet, er ting, der allerede i regeringens optik er tænkt ind i den samlede økonomi. Og hvis man vil bruge andre penge på forsvaret, mangler der penge til noget andet, og det er også noget rigtig vigtigt, nemlig vores fælles velfærdssamfund. Det er et velfærdssamfund, som jeg er stolt af at have været med til at udvikle og have ansvaret for hele tiden følger med tiden, men hvor jeg kan også kan se, at hvis vi i fremtiden skal have et velfærdssamfund, hvor vi løfter i flok, hvor vi er der for dem, der har brug for fællesskabet, og hvor der også er en værdig behandling til de 125.000 flere ældre og de 50.000 flere børn, vi får i fremtiden, så er der brug for, at vi politisk tager et ansvar for det.

Og når jeg er stolt af det regeringsgrundlag, der ligger nu, så skyldes det, at det i den grad rummer en politisk vilje til faktisk at række ud efter nogle større mål, nytænke socialpolitikken, insistere på, at de 45.000 unge, der hverken er i uddannelse eller arbejde, ikke bare er nogle, vi bliver ved med at se på i en statistik og sige, at det også er ærgerligt, men faktisk prøve at gøre noget ved det. Der er en særlig ordblindeindsats, som jo også meget gerne skulle føre til, at vi i fremtiden har markant færre børn, der går ud af folkeskolen uden at have kompetencerne til at gå videre med en uddannelse, og der er psykiatrien. Jeg tror ikke, der er nogen i det her land, der synes, at vi leverer en værdig og ordentlig behandling, særlig af de mange unge, der får brug for psykiatriske tilbud i den her tid.

Min egen vej ind i politik var, at jeg som ung pige i Fjerritslev kunne se, at der var en gedigen forskel på de kort, vi havde på hånden i forhold til at skabe os et godt liv. Der var simpelt hen en decideret ulighed i, hvad vi havde af livsmuligheder, alt afhængigt af, hvem vores mor og far var. Det var der i 1990'erne, da jeg blev ungdomspolitisk aktiv, og det er der den dag i dag. Hvis vi vil gøre op med de strukturelle uligheder og de forskelle, der stadig væk er i vores land, så er vi nødt til at have politiske ambitioner. Det er også noget, jeg oplever ordførerne har.

Der har været en lang række bud på, hvordan vi ellers kunne finde pengene. Som den socialdemokratiske ordfører, hr. Jens Joel, startede med at sige, skal vi også gøre alt det, uanset om det er at få vores seniorer til at blive længere på arbejdsmarkedet eller det er at få kvinder med anden etnisk baggrund til at være en større del af vores arbejdsmarked, alt det skal vi også.

Kl. 15:44

Men når Alternativets ordfører siger, at der også er brug for en stærk socialpolitik, at vi også skal give et ekstra tilbud til de mange, der desværre lever med senfølger efter seksuelle overgreb, så er jeg enig, når DF's ordfører står og siger, at det også er uhyre vigtigt, at vi får løftet kvaliteten på erhvervsuddannelserne, så er jeg enig.

Men det kræver jo også, at vi faktisk tager politisk ansvar for økonomien. Og jeg tror da, det er fuldstændig rigtigt, når Nye Borgerliges ordfører står og siger, at hvis det her kom til folkeafstemning, så ville jeg næppe vinde den. Det er der sjældent finansieringsforslag på mange milliarder der vil, hvis man ser på det isoleret set. Derfor handler det at finde penge jo også om, hvad det er, vi gerne vil bruge dem til. Og jeg oplever et Folketing her i dag, der har peget på rigtig mange ting, vi gerne vil med Danmark. Det synes jeg er dejligt. Det, man jo også skal, når man sidder i regering, er at sørge for, at pengene passer. Det er det, det her lovforslag bidrager til. Tak for ordet.

Kl. 15:45

Den fg. formand (Annette Lind):

Tak til ministeren for talen. Det er sådan, at de andre ordførere har fået 55 minutter med spørgsmål, så det bliver der også i denne omgang. Der er rigtig, rigtig mange spørgere, selvfølgelig, men vi slutter kl. 16.40, for så er der gået 55 minutter.

Den første, jeg gerne vil give ordet, er hr. Karsten Hønge fra SF. Værsgo.

Kl. 15:46

Karsten Hønge (SF):

Der skal spørges først med det simple: Hvad er det ministeren ved, som man åbenbart ikke fatter ude i fagbevægelsen? Altså, alle de mennesker, der arbejder med overenskomster, opfatter det her som et frontalangreb på hele den måde, vi har konstrueret vores arbejdsmarked på, men ministeren, der, så vidt jeg ved, aldrig har indgået en overenskomst, mener, at det går nok, og at det kan man godt. Altså, hvad er det, regeringen har gang i?

Man har gang i at lege med ilden her, for vi har en fantastisk model for vores arbejdsmarked, hvor man tillidsfuldt og respektfuldt arbejder sammen på arbejdsmarkedet og respektfuldt og tillidsfuldt arbejder sammen med det politiske system, og ministeren vælger en lodret konfrontation og at tromle forbi partierne i Folketinget med en, synes jeg, ligegyldighed over for en demokratisk debat og en demokratisk proces, men også at gøre det over for de parter på arbejdsmarkedet, der skal være fundamentet for det fleksible arbejdsmarked, der igen er fundamentet for vores velfærdssamfund. Hvad er det, ministeren har forstået og ved, og som man åbenbart ikke fatter ovre i fagbevægelsen?

Kl. 15:47

Den fg. formand (Annette Lind):

Værsgo til ministeren.

Kl. 15:47

Beskæftigelsesministeren (Ane Halsboe-Jørgensen):

Nu abonnerer jeg jo faktisk ikke på, at hvis der er folk, der er uenige, er det, fordi de ikke fatter noget. Tværtimod kan man sagtens være meget skarp i hovedet og også sagtens forstå det meste og stadig væk have en uenighed. Så jeg ser ikke uenighed som lig med, at der er nogen, der ikke fatter noget.

Jeg vil også samtidig godt understrege, at jeg har en stor veneration for den danske model og den danske fagbevægelse, og det har jeg også på den anden side af det her, og det tror jeg sådan set det samlede socialdemokrati og måske også hele regeringen har.

Kl. 15:47

Den fg. formand (Annette Lind):

Hr. Karsten Hønge, er der en anden bemærkning? Jeg kunne ikke se her, at hr. Karsten Hønge havde trykket sig ind.

Kl. 15:47

Karsten Hønge (SF):

Jeg synes, at det er meget, meget modigt valgt af ministeren at bruge ordet veneration for den danske model. Hvornår er det, man ofte har veneration for noget? Det er, når noget er på vej i graven. Så altså, det er en veneration for noget gammelt, kan jeg forstå, noget, der måske var en gang. Næh, hvis man har ægte interesse og føler ægte respekt for den danske model, gør man på daglig basis, hvad man kan for at styrke det organiserede, det regulerede og det civiliserede arbejdsmarked og ikke ved som her at kommandere danske lønmodtagere til noget og sige til dem, de skal arbejde længere for færre penge, og så indleder man forhandlinger med dem, men ikke engang et telefonopkald har der været fra regeringen til fagbevægelsen. Hvordan kan det her hænge sammen for en socialdemokrat?

Kl. 15:48

Den fg. formand (Annette Lind):

Ministeren.

Kl. 15:48

Beskæftigelsesministeren (Ane Halsboe-Jørgensen):

Jeg er sådan set enig i, at det også er et politisk ansvar at sørge for, at den danske model også er her i fremtiden. Det mener jeg faktisk i al beskedenhed også regeringsgrundlaget vidner om en vilje til. Der er en højere dækningsgrad af dagpenge de første 3 måneder, der er fagforeningsfradraget, og der er et annullationssøgsmål mod EU. Der er en række ting, der faktisk styrker det at have et organiseret arbejdsmarked, og det er, fordi vi faktisk ægte ønsker, at den model også er der i fremtiden.

Kl. 15:49

Den fg. formand (Annette Lind):

Så vil jeg gerne give ordet til fru Inger Støjberg fra Danmarksdemokraterne. Værsgo.

Kl. 15:49

Inger Støjberg (DD):

Tak. Det var sådan noget af en overhaling, vi fik af ministeren, synes jeg. Jeg skal sandelig love for, at ministeren sætter Folketinget på plads nu. Men det er jo også, som om ministeren også forsøger på at sætte fagbevægelsen og, ja, hele den danske model på plads. Hvornår mistede ministeren og regeringen egentlig respekten for den danske model?

Kl. 15:49

Den fg. formand (Annette Lind):

Ministeren, værsgo.

Kl. 15:49

Beskæftigelsesministeren (Ane Halsboe-Jørgensen):

Jeg kan bekræfte, at jeg fortsat har respekt både for det danske Folketing og den danske model.

Kl. 15:49

Inger Støjberg (DD):

Det kan da godt være, at ministeren siger, at ministeren har respekt for både Folketinget og den danske model. Det er nu ikke helt den opfattelse, jeg sidder tilbage med efter i dag og efter den debat, vi nu har haft her i den seneste tid, hverken over for det, man kunne kalde for det samarbejdende folkestyre – for det er tilsyneladende lige meget, hvad vi siger, så er svaret bare: Vi er en flertalsregering; vi kan køre det her igennem – eller den danske model.

Jeg kan hilse og sige – og nu er fagbevægelsen jo ikke det sted, hvor jeg befinder mig mest og oftest – at jeg som sagt var ude ved FH her i sidste uge, og jeg kan sige, at opfattelsen derude af regeringens respekt for den danske model er, at den kan ligge på et meget, meget lille sted. Så ministeren kan sige, hvad hun vil, men der er ingen tvivl om, at det ikke er det, der er opfattelsen.

Kl. 15:50

Den fg. formand (Annette Lind):

Beskæftigelsesministeren, værsgo.

Kl. 15:50

Beskæftigelsesministeren (Ane Halsboe-Jørgensen):

Jeg glæder mig faktisk over, at der er så stor – man kan bruge ordet veneration eller kærlighed eller i hvert fald alliance bag og opmærksomhed på, at vi også i fremtiden skal have en stærk fagbevægelse. Det synes jeg sådan set klæder det samlede Folketing at gå op i. Det går jeg også selv op i, og det gør jeg fortsat. Jeg vil dog alligevel advare en smule mod de ord, der bliver brugt om det at vedtage noget med et politisk flertal i Folketinget. Det er jo helt legitimt at vedtage ting med et politisk flertal i Folketinget og har været det altid.

Kl. 15:51

Den fg. formand (Annette Lind):

Tak. Så vil jeg gerne give ordet til hr. Søren Pape Poulsen fra Det Konservative Folkeparti. Værsgo.

Kl. 15:51

Søren Pape Poulsen (KF):

Tak for det. Med alle de ting, der blev listet op lige før, alle de udfordringer, vi har, er jeg egentlig imponeret over, at samfundet består endnu, mens vi stadig væk har store bededag. For der er ingen grænser for, hvad den afskaffelse kan finansiere. Jeg hørte tidligere hr. Jens Joel, Socialdemokratiets ordfører, sige, at alt det, vi andre kom med, nok var en del af overvejelserne i regeringen – at der skulle nye penge til. Så vil jeg gerne høre, om følgende forslag er tænkt ind i regeringens finansiering fremover, for ellers har jeg noget her, der kan redde det hele.

Helle Thorning-Schmidt-regeringen vedtog jo at mindreregulere dagpengene og su'en, da de havde regeringsmagten. Det giver 3,7 mia. kr. og 9.000 i arbejdsudbud. Der er ingen, der får mindre, men med Lars Løkke Rasmussens ord, er der nogle, der får mindre mere. Så jeg skal bare høre: Er det en del af regeringens finansieringsplan i fremtiden eller ikke? Og hvis det ikke er, ligger det lige her, og alle tre partier går vel ind for det?

Kl. 15:52

Den fg. formand (Annette Lind):

Ministeren.

Kl. 15:52

Beskæftigelsesministeren (Ane Halsboe-Jørgensen):

Tak. Altså, jeg vil faktisk oprigtigt gerne igen kvittere for, at der fra Folketingets side – i hvert fald fra en række af de partier, der er vant til også at være derinde, hvor man tager et ansvar og ved, at hvis man vil noget, skal man også finde pengene, og der tænker jeg i høj grad på Konservative som en del af kredsen omkring det bord – bliver tænkt med, i forhold til hvordan vi får økonomien til at passe. Og der har været sagt meget om, at det her forslag skulle være usolidarisk. Jeg synes jo faktisk, at det er en måde at skaffe 3 mia. kr. på, som betyder, at vi løfter i flok i stedet for f.eks. at ramme folk på kanten af vores arbejdsmarked eller folk på kanten af samfundet, som er en mindre gruppe, der rammes meget hårdt. Det er også en vej til at skaffe finansiering. Der mener jeg sådan set, at det her forslag går en anden vej.

Kl. 15:52

Den fg. formand (Annette Lind):

Søren Pape Poulsen.

Kl. 15:52

Søren Pape Poulsen (KF):

Jamen jeg foreslår ikke sådan noget vanvittigt, ekstremt; jeg foreslår bare noget, som Socialdemokratiet, sidst de var i regering, havde som økonomisk politik. Venstre bakkede det op, og jeg går ud fra, at Moderaterne også gør, da jeg ikke har fornemmet, at Moderaternes nuværende formand har flyttet sig så langt lige på den økonomiske politik. Så for mig er det egentlig bare interessant at vide, om man vil bruge de her penge på et tidspunkt til noget andet. For det er jo vigtigt for os at vide, om det er en del af en fremtidig finansieringsmodel eller ej. Men jeg siger bare lige: Så nemt kunne man undgå at afskaffe store bededag.

Kl. 15:53

Den fg. formand (Annette Lind):

Værsgo til ministeren.

Kl. 15:53

Beskæftigelsesministeren (Ane Halsboe-Jørgensen):

Tak for det. Igen er jeg af den klare opfattelse, at også Det Konservative Folkeparti er i gang med forhandlinger om, hvordan vi bedst griber det her an. Jeg vil stadig stå fast på, at så længe der ikke ligger finansiering, der er ny, og som der er et flertal for i Folketinget, vil det ikke at gå videre med det her lovforslag efterlade et hul i kassen. Og huller i kassen, som den socialdemokratiske ordfører meget fint sagde, har det med at gå ud over dem, der i forvejen har mindst.

Kl. 15:54

Den fg. formand (Annette Lind):

Tak for det. Så vil jeg gerne give ordet til Enhedslistens Victoria Velasquez. Værsgo.

Kl. 15:54

Victoria Velasquez (EL):

Tak for det. Jeg synes, det er nogle dårlige argumenter, der kommer fra regeringen i forhold til at skulle afskaffe store bededag. Og jeg synes også, at det er nogle dårlige argumenter, at vi nærmest skal være taknemlige for, at det ikke er forringelser af dagpengene, at det ikke er dem på kanten af arbejdsmarkedet, som skal bøde endnu en gang, eller at vi skal være taknemlige for, at det ikke er efterlønnen, som bliver hapset, især fordi det her jo sker, samtidig med at regeringen foreslår helt ny skattelettelser. Jeg synes, at det er nogle dårlige argumenter.

Der er så tydeligvis en politisk uenighed, hvor Socialdemokratiet og Enhedslisten før har stået tættere på hinanden, end vi gør nu, men det er jo egentlig legitimt. Det, som jeg mener ikke er legitimt, er, at befolkningen slet ikke er blevet hørt om det her; befolkningen har slet ikke haft nogen mulighed for at sige, om den ønsker at afskaffe store bededag. Normalt er det faktisk et område, hvor man bliver plejer at blive hørt – arbejdstid, løn – igennem overenskomsten.

Mener ministeren ikke, at befolkningen skal høres, altså at den skal have en chance på at blive hørt?

Kl. 15:55

Den fg. formand (Annette Lind):

Værsgo til ministeren.

Kl. 15:55

Beskæftigelsesministeren (Ane Halsboe-Jørgensen):

Tak. Ordføreren sagde en række ting. Bl.a. vil jeg starte med at tage fat i det, at ja, vi letter skatten for nogle. Det gik vi faktisk også til valg på i Socialdemokratiet – ikke den fulde skattepakke, for alt er et kompromis, når man går ind i en regering – men den del om at hæve beskæftigelsesfradraget og særlig at sætte en ekstra lettelse ind dér, hvor man er enlig forsørger, synes jeg var rigtigt at gå til valg på; men jeg synes faktisk også, at det er rigtigt i en tid, hvor mange har svært ved at få pengene til at slå til.

Så er der jo altid en diskussion om, hvordan man bedst diskuterer ting. Og må man som folkevalgt og som parti undervejs sætte sig ind i et lokale og finde løsninger på noget på en måde, som man ikke havde tænkt før det seneste valg. Det er det her et eksempel på. Jeg mener, at det er helt legitimt, og jeg synes faktisk, at man skal passe på med at få det til at lyde anderledes, for vi gør det jo ret ofte i Folketinget. Og det ville også låse os gevaldigt, hvis det ikke længere var en mulighed. Tak.

Kl. 15:56

Den fg. formand (Annette Lind):

Victoria Velasquez, værsgo.

Kl. 15:56

Victoria Velasquez (EL):

Beskæftigelsesfradraget diskuterede vi jo også under valgkampen. Vi ville gerne give skattelettelser i bunden, og vi mener, at man kunne gøre det på en klogere måde end ved beskæftigelsesfradraget, men vi havde en politisk debat om det. Det giver fuldstændig god mening, at det er noget af det, der er med i regeringsgrundlaget. Men det at lave et frontalangreb på den danske model – overhovedet ikke at høre parterne og afskaffe en fridag på den måde, som man vil gøre nu – har slet ikke været en del af det, der har været diskuteret i valgkampen. Og vi taler ikke om, at man gjorde det senere og efter en masse forhandlinger, for det var jo lige efter valget og i regeringsgrundlaget, man så kom med det.

Kl. 15:56

Den fg. formand (Annette Lind):

Ministeren, værsgo.

Kl. 15:56

Beskæftigelsesministeren (Ane Halsboe-Jørgensen):

Det er fuldstændig rigtigt. Det skyldes jo også, at man i 6 uger havde en lang række af Folketingets partier til drøftelser på Marienborg om, om man kunne finde sammen om at tage ansvar for Danmark på et tidspunkt, hvor vi virkelig havde brug for, at der var nogen, der gjorde det – gerne ind over midten. Det var der heldigvis mod på. Der var også mange partier, der ikke havde mod på det, og i den proces skal man jo definere, hvad der er ambitionerne for Danmark, og hvordan vi kommer derhen – og det var i den proces, at det her kom frem. Og ja, det er vi et flertal, der bakker op om, og det synes jeg sådan set er ret demokratisk.

Kl. 15:57

Den fg. formand (Annette Lind):

Tak for det. Den næste, jeg gerne vil give ordet til, er DF's Nick Zimmermann. Værsgo.

Kl. 15:57

Nick Zimmermann (DF):

Tak for det. Jeg vil jo sige, at forløbet igennem det her absolut ikke har været kønt. Det tror jeg også ministeren næsten bliver nødt til at anerkende. Først tromler man hen over Folketingets partier, så tromler man hen over fagbevægelsen – de fem største fagforeninger stiller sig skulder ved skulder i modstand mod regeringen og ministeren – og dernæst er man fuldstændig fløjtende ligeglad med de mange danskere, der er imod det her forslag. Næsten en halv million danskere har nu skrevet under i forbindelse med underskriftsindsamlingen i forhold til at sende det her til en folkeafstemning. Mere eller mindre kan man vist roligt sige, at det er en historisk splittelse mellem Socialdemokraterne og kammesjukkerne i fagbevægelsen. Vil ministeren anerkende, at regeringen virkelig for alvor har blandet sig i den danske model, og hvad har ministeren egentlig tænkt sig at gøre, hvis der opstår en enormt stor konflikt netop baseret på det her forslag?

Kl. 15:58

Den fg. formand (Annette Lind):

Ministeren, værsgo.

Kl. 15:58

Beskæftigelsesministeren (Ane Halsboe-Jørgensen):

Tak for det. Det er en fuldstændig åben og ærlig model, der er lagt frem. At vi ønsker, at store bededag i fremtiden bliver en almindelig arbejdsdag, har nogle konsekvenser for de overenskomster, der bygger oven på det, der jo ikke er besluttet i overenskomsterne, men trods alt har en indvirkning på, hvad der så bliver gældende fra store bededag 2024. Det har vi været helt ærlige omkring. Men at det skulle være et frontalangreb på en stærk aftalemodel, synes jeg simpelt hen ikke man kan sige det er. Men jeg synes også samtidig, at det faktisk er en ret vigtig diskussion, hvordan vi tilrettelægger de her politiske beslutninger, og må et flertal i Folketinget undervejs finde frem til løsninger, der ikke var tænkt på i forvejen? Det mener jeg faktisk godt man må. Jeg mener, man skal passe på med at gøre det illegitimt, og tværtimod mener jeg, at vi skal holde fast i at holde den manøvredygtighed som et Folketing, der også nogle gange skal svare på ting, vi ikke havde forudset.

Kl. 15:59

Den fg. formand (Annette Lind):

Tak. Er der en anden bemærkning? Det er der. Værsgo til hr. Nick Zimmermann.

Kl. 15:59

Nick Zimmermann (DF):

Men ministeren taler jo det her ned, for det her er jo ikke bare et eller andet. Det er jo klokkeklart at stjæle en helligdag fra danskerne. Der var ikke et eneste af de tre regeringspartier, der fortalte noget som helst om det her i valgkampen. Der var ikke en eneste politiker fra regeringen, der fremlagde det her som en mulig finansieringsmodel i forhold til efter et valg. Så jeg synes, at ministerens neddrosling af det her, som at det bare lige er et flertal, der har sat sig om et bord, er en frækhed uden sammenligning.

Jeg vil godt prøve at spørge ministeren om noget. Vi fik jo at vide ovre i dit ministerium, at det her vil koste cirka 2.700 færre ansatte i det offentlige, så vil ministeren komme ind på, hvilke 2.700 der kan se frem til en fyreseddel?

Kl. 16:00

Den fg. formand (Annette Lind):

Værsgo til ministeren.

Kl. 16:00

Beskæftigelsesministeren (Ane Halsboe-Jørgensen):

Tak for det. Jeg synes faktisk ikke, at jeg taler det ned. Jeg tror måske ikke, at jeg deler den meget voldsomme beskrivelse af, at det skulle være en betonpæl ind igennem den danske model, men jeg synes faktisk ikke, at jeg taler ned, at det er en stor ting at skulle hæve årsnormen med 7,4 timer. Vi kan godt lide at holde fri med vores familier, og det her er det modsatte, så selvfølgelig taler jeg ikke den del ned.

Kl. 16:01

Den fg. formand (Annette Lind):

Tak for det. Den næste, jeg gerne vil give ordet, er Nye Borgerliges ordfører, hr. Kim Edberg Andersen. Værsgo.

Kl. 16:01

Kim Edberg Andersen (NB):

Tak for det. Og tak til ministeren. Et eller andet sted bliver jeg nødt til at anerkende, at det ikke er et nemt job at være socialdemokrat og så lave et angreb på den danske model, og jeg har stor respekt for, at ministeren alligevel fremfører det med et smil på læben. Men nok om det.

Men er virkeligheden ikke, at regeringen måske ikke har tænkt det her helt færdigt? Jeg tror, det var fru Inger Støjberg, der sagde, at hun ikke kunne finde hjernen bag det, og der må jeg tilstå, at det kan jeg nok heller ikke. For er virkeligheden ikke, at hvis regeringen nu fjerner store bededag lige inden en overenskomst, så kan man, i hvert fald på det private arbejdsmarked, genindføre en dag i den samme overenskomst – samme dag, samme rettigheder med den samme efterbetaling? Og så bliver min bekymring ikke så meget, om I vil lave et nyt indgreb i den danske model, for det bliver I nødt til, for I har jo gået hele dagen og sagt, at de her penge er livsnødvendige for, at det hele hænger sammen.

Så er ministeren enig med mig i, at såfremt overenskomstforhandlingerne annullerer indgrebet, bliver I nødt til at lave et nyt indgreb?

Kl. 16:02

Den fg. formand (Annette Lind):

Ministeren.

Kl. 16:02

Beskæftigelsesministeren (Ane Halsboe-Jørgensen):

Jeg kommer ikke til at kommentere på overenskomstforhandlingerne. Jeg kommer heller ikke til at bevæge mig ned af mulige scenarier. Men ordføreren har ret i, at jeg står her med et overskud, vel vidende at det her betyder, at der er noget andet, vi kan. Og det er det, der er vigtigt for mig – det er det, der er afgørende, i forhold til at vi gør noget, der er svært. Det er ikke en nem beslutning, og det er noget, rigtig mange mennesker har en holdning til. Men det er jo, fordi det gør det muligt at udvikle vores samfund i en retning, vi synes er vigtig.

Kl. 16:02

Den fg. formand (Annette Lind):

Kim Edberg Andersen.

Kl. 16:02

Kim Edberg Andersen (NB):

Vi er jo lidt ideologisk anderledes, for udvikling betyder ofte for den venstre side af Folketingssalen, at vi skal have flere penge ind, og det her er jo teknisk set en skattestigning. Jeg tænker, at man godt kunne have fundet 3 mia. kr. et andet sted.

Men er ministeren uenig i, at et indgreb i den danske model ender med – hvis den danske model virker – at I så står uden finansiering? Og det, I har fortalt Folketinget indtil nu, er, at den eneste mulighed for finansiering er at fjerne en helligdag.

Kl. 16:03

Den fg. formand (Annette Lind):

Værsgo til ministeren.

Kl. 16:03

Beskæftigelsesministeren (Ane Halsboe-Jørgensen):

Jeg synes jo faktisk ikke, vi har sagt, at det er den eneste mulighed. Altså, du har på intet tidspunkt hørt mig som minister sige, at det er sådan en nødvendighedens politik – at der er den her ene vej frem og så ikke andet. Tværtimod er det faktisk en meget ærlig udlægning af, at man godt med lodder og trisser kunne få vores velfærdssamfund kørt nogenlunde sikkert fremad i en periode, men hvis man vil udvikle ting, og hvis man faktisk vil have, at den ulighed, der var i min folkeskoleklasse, ikke også er der i mine børns, så er vi nødt til også at have modet til at skaffe nogle penge til det.

Kl. 16:03

Den fg. formand (Annette Lind):

Så vil jeg gerne give ordet til hr. Dennis Flydtkjær fra Danmarksdemokraterne. Værsgo.

Kl. 16:04

Dennis Flydtkjær (DD):

Tak for det. Ministeren siger flere gange, at hvis man gerne vil være ansvarlig, så er man nødt til at afskaffe store bededag, og hvis man ikke gør det, efterlader man et hul i kassen. Nu kan jeg forstå, at det er i folkeskolen, man som det næste skal bruge pengene. Men det er jo lidt noget vrøvl, for det er ikke anderledes end i et privat budget. Hvis man gerne vil noget mere i biografen, kan man enten arbejde noget mere, man kan skære ned på nogle andre udgifter, eller man kan bruge sit rådighedsbeløb. Når man sidder herinde, kan man gøre det samme. Man kan afskaffe store bededag og håbe på, at danskerne arbejder noget mere, man kan bruge af råderummet, som det hedder, eller man kan spare nogle andre steder. Så vil ministeren ikke bare bekræfte, at det jo er noget vrøvl, når man står og siger hele tiden, at hvis man ikke vil være med til at afskaffe store bededag, så er man uansvarlig, eller også er der et hul i kassen? Sådan hænger tingene jo ikke sammen. Man kan gøre tingene på mange andre måder, og det har vi i øvrigt foreslået, samtlige oppositionspartier rundt om regeringen, for at vise, at man faktisk godt kan gå en anden vej.

Kl. 16:04

Den fg. formand (Annette Lind):

Værsgo.

Kl. 16:04

Beskæftigelsesministeren (Ane Halsboe-Jørgensen):

Jeg er fuldstændig enig med ordføreren – fuldstændig. Det handler om at få økonomien til at passe, og det handler om, at hvis man gerne vil noget, så skal man også finde pengene til det. Jeg har aldrig sagt, at det er uansvarligt ikke at afskaffe store bededag. Men jeg synes, at den ansvarlige del består i, at hvis man vil noget, skal man også sørge for, at man har pengene til det. Og det er rigtigt, at det kunne man godt gøre ved at skære ned, og det er jo i virkeligheden som socialdemokrat mit allervigtigste argument for ikke at efterlade det hul. For det vil betyde, at man skærer ned, og det er ikke det, jeg ønsker med vores velfærdssamfund, og faktisk heller ikke det, som jeg synes at tiden kalder på, når vi ser frem mod 125.000 flere ældre og 50.000 flere børn. Det får vi heldigvis, men det betyder også, at hvis man synes, de skal have samme værdighed som alle dem, der kom før dem, så er vi også nødt til nødt til at sørge for, at pengene følger med. Og det er der, jeg mener, ansvarligheden ligger.

Kl. 16:05

Den fg. formand (Annette Lind):

Dennis Flydtkjær.

Kl. 16:05

Dennis Flydtkjær (DD):

Vi er jo enige i, at tingene skal finansieres, men det er jo regeringen, der hele tiden kravler op på en eller anden piedestal og siger, at det så kræver, at man så afskaffer en flere hundrede år gammel tradition. Det kan danskerne godt gennemskue er noget vrøvl. Man kan gøre det på mange andre måder. Man kan også godt finde nye penge i stedet for at skulle skære ned. Altså, man kan jo lave reformer, der f.eks. gør noget ved sygefraværet eller får ældre til frivilligt at blive noget længere på arbejdsmarkedet, eller som får indvandrerkvinder til at komme ud på arbejdsmarkedet på lige fod med det, som danskerne gør. Altså, der er jo en lang liste af reformer, man kan lave, så vil I ikke godt holde op med det vrøvl med at sige, at det lige er store bededag, en gammel tradition, vi skal have afskaffet, for at man kan opretholde velfærdssamfundet? Det hænger jo ikke sammen.

Kl. 16:06

Den fg. formand (Annette Lind):

Værsgo, ministeren.

Kl. 16:06

Beskæftigelsesministeren (Ane Halsboe-Jørgensen):

Men det anerkender jeg også fuldstændig. Det handler om at finde noget finansiering, man kan blive enige om. Det oplever jeg sådan set også at der er dygtige og ansvarlige folk der sidder og forhandler om lige nu, i forhold til forsvarsdelen. Det, jeg bare stille og roligt siger, er, at når vi har lagt et så ambitiøst regeringsgrundlag frem, har vi selvfølgelig også som en del af det arbejde siddet og fundet en række måder at finansiere det på. Og man kan jo godt som forhandlingspart gå ind og pege på noget af den finansiering og sige, at det vil vi hellere bruge på forsvaret. Men hvis ikke det skal underminere de andre ting, f.eks. et løft af psykiatrien og indsatsen over for ordblinde, så er vi jo nødt til stadig væk at finde nogle penge.

Kl. 16:07

Den fg. formand (Annette Lind):

Så vil jeg gerne give ordet til fru Helle Bonnesen fra Det Konservative Folkeparti. Værsgo.

Kl. 16:07

Helle Bonnesen (KF):

Vi havde tidligere en situation, hvor der var et meget, meget skarpt kryds mellem forsvaret og store bededag. Og der blev så indledt en dialog om, at det ikke behøvede at være så hårdt trukket op, og der var regeringen meget lydhør, og der kom en dialog i gang, og vi bevægede os sammen væk fra den måde at stille det op på. Og det vil jeg gerne give ros til regeringen for. Hvad skal der til for, at vi på samme vis nu kan prøve at løse store bededag og den her finansiering, der bliver talt om, uden at det skal gå i hårdknude?

Kl. 16:07

Den fg. formand (Annette Lind):

Ministeren.

Kl. 16:07

Beskæftigelsesministeren (Ane Halsboe-Jørgensen):

Men i sidste ende handler det jo om, at der er penge til de ting, vi gerne vil, og som man vel at mærke kan blive enige om. Og derfor har jeg også kvitteret for, at der faktisk har været en række partier, der har sat sig ned og set på, om der er en vej frem for det. Der er ikke noget af det, som ikke allerede var en del af det samlede prioriteringsoplæg, som jeg i hvert fald lige kan se det, og derfor er det jo en diskussion om, om det er decideret ny finansiering, og om man kan blive enige om det. Jeg kan ikke se det, og derfor vil jeg insistere på, at der fortsat er brug for at få 3 mia. kr. ind i det fælles regnskab, der handler om at kunne udvikle det her fantastiske land, samtidig med at vi styrker vores forsvar og sikkerhed.

Kl. 16:08

Den fg. formand (Annette Lind):

Værsgo, fru Helle Bonnesen.

Kl. 16:08

Helle Bonnesen (KF):

Anerkender beskæftigelsesministeren, at vi er på nippet til at komme ind i en storkonflikt, som vil have meget, meget store omkostninger, og hvor der er en meget, meget stor pris, der også skal betales?

Kl. 16:08

Den fg. formand (Annette Lind):

Ministeren, værsgo.

Kl. 16:08

Beskæftigelsesministeren (Ane Halsboe-Jørgensen):

Jeg kommer fortsat ikke til at kommentere på de igangværende overenskomstforhandlinger.



Kl. 16:09

Forhandling

Den fg. formand (Annette Lind):

Så vil jeg gerne give ordet til hr. Pelle Dragsted fra Enhedslisten. Værsgo.

Kl. 16:09

Pelle Dragsted (EL):

Jeg kan godt forstå, at vælgerne flygter fra regeringspartierne. Vi har hørt udenrigsministeren ligesom komme med sådan en løftet pegefinger om, at danskerne ikke rigtig har forstået noget, og nu har vi også hørt endnu en sang fra de varme lande – undskyld mig, minister – om det her med, at hvis ikke vi afskaffer store bededag, har vi ikke råd til et forsvar, eller også har vi ikke råd til velfærd, eller også har vi ikke råd til at investere i fremtidens unge. Men danskerne kan gennemskue det. Vi kan jo læse regeringsgrundlaget. Vi kan jo se, at regeringen en til en bruger de samme penge, som man får ind på at stjæle en fridag fra danskerne, på at sænke skatten for nogle af de allerrigeste i det her samfund. Så det er jo ikke et valg mellem velfærd og en fridag. Det er jo ikke det her med modigt at tage ansvar. Det handler om, at der er nogle lønmodtagere, som nu skal vinke farvel til en fridag, for at regeringen har råd til at give skattelettelser til virksomhedsarvinger, til ejendomsspekulanter og til nogle af dem, der tjener rigtig meget. For hvis regeringen opgav det her, ville den have de samme penge i kassen. Det er jo sidste gang, jeg har chancen for det her, for jeg tror ikke, at ministeren vil tage ordet under anden- og tredjebehandlingen, så kan vi ikke bare få en erkendelse af, at det er det, der er virkeligheden?

Kl. 16:10

Den fg. formand (Annette Lind):

Værsgo til ministeren.

Kl. 16:10

Beskæftigelsesministeren (Ane Halsboe-Jørgensen):

Jeg synes faktisk, jeg står og er ret ærlig om, at det samlede regeringsgrundlag er en lang række prioriteter – nogle af dem er også kompromiser, noget af det er også noget, hvor vi har sat os og er blevet enige på tværs af de tre partier, og nogle gange er det også løsninger, der ikke var nogen der havde haft in mente, før man satte sig til bordet. Det handler alt sammen om, at det, man gerne vil, og det, man har fundet hinanden i i kompromiser for faktisk at være 90 mandater, der tog ansvar for at regere landet, skal der også være penge til. Så ja, det er det, den her øvelse handler om: Det er at få pengene til at passe, så ambitionerne i det regeringsgrundlag, vi er blevet enige om, kan indfries – det regeringsgrundlag, som danner fundamentet for, at der er en regering og tre partier, der har mod til at tage ansvar i Danmark.

Kl. 16:11

Den fg. formand (Annette Lind):

Hr. Pelle Dragsted.

Kl. 16:11

Pelle Dragsted (EL):

Tak for det. Kan vi så ikke blive fri for den her sang om, at hvis ikke man gør det her, er der ikke råd til velfærd? For det er jo helt åbenlyst, at virkeligheden er, at hvis ikke man gør det her, har regeringen ikke råd til sine skattelettelser. Det er jo det kryds.

Helt ærligt, jeg hørte ministeren sige tidligere, at hvis vi fremlagde det her for danskerne i en folkeafstemning, var der nok aldrig nogen, der ville stemme for et finansieringsforslag. Jeg tror faktisk, der er mange finansieringsforslag, man gerne ville stemme for. Jeg tror faktisk, at hvis regeringen fremlagde et forslag om, at de energiselskaber, som har tjent boksen på danskernes energiregninger, skulle bidrage lidt mere, ville der være opbakning til det. Når danskerne vender sig mod det her, er det jo, fordi det er almindelige mennesker, som skal betale regningen for skattelettelser til de rigeste. Det ønsker danskerne ikke, og det forstår jeg godt. (Den fg. formand (Annette Lind): Værsgo til ministeren). Så jeg håber, at regeringen fremover vil være mere ærlig i sin kommunikation omkring det her.

Kl. 16:11

Den fg. formand (Annette Lind):

Tak! Værsgo til ministeren.

Kl. 16:11

Beskæftigelsesministeren (Ane Halsboe-Jørgensen):

Tak. Det var et ønske om større ærlighed. Det vil jeg bestræbe mig på. Jeg synes faktisk, at jeg prøver at være ærlig, men det synes jeg faktisk også at vi skylder som politikere, så tak.

Kl. 16:12

Den fg. formand (Annette Lind):

Så vil jeg gerne give ordet til hr. Hans Kristian Skibby fra Danmarksdemokraterne. Værsgo.

Kl. 16:12

Hans Kristian Skibby (DD):

Tak, fru formand. Jeg har egentlig en ret livlig fantasi. Det er der måske nogle der vil mene. Men jeg har simpelt hen ikke så meget fantasi til at tro, at beskæftigelsesministeren er uenig med justitsministeren. For justitsministeren udtalte jo i Berlingske  her den 20. januar – det er ikke andet end 14 dage siden – at afskaffelsen af store bededag bryder med den danske arbejdsmarkedsmodel. Den bryder med den danske arbejdsmarkedsmodel. Det siger den ene minister, og så må den anden jo også mene det samme.

Så vil jeg gerne spørge beskæftigelsesministeren: Ministeren var i sin ministertale inde på, at ministeren var meget stolt over det her lovforslag, men er ministeren så virkelig så stolt over at have forbrudt sig mod den danske arbejdsmarkedsmodel? Synes ministeren ikke, at det er en kende smart? Ordføreren fra ministerens eget parti var jo i sin ordførertale meget tidligt i dag inde på, at man bestemt ikke tromlede noget som helst ind over de danske lønmodtagere, men anerkender ministeren ikke, at det faktisk vitterlig er det, man gør?

Kl. 16:13

Den fg. formand (Annette Lind):

Værsgo, ministeren.

Kl. 16:13

Beskæftigelsesministeren (Ane Halsboe-Jørgensen):

Det, jeg er stolt over, er den samlede pakke. Det, jeg er stolt over, er at være en del af en regering, der står på et regeringsgrundlag, der faktisk vil noget – også noget af det, der er svært, og også noget af det, vi ikke er lykkedes med i 20 år. Det skal man passe på med som politiker at række hånden ud efter, for det er jo bare at dømme sig selv til fiasko, hvis man så ikke også har den politiske vilje til at tage kampene. Det er det, jeg er stolt over: at være en del af et kollektiv, der faktisk vil det. Det mener jeg at det her regeringsgrundlag er udtryk for, og det er en del af finansieringen af det, vi står med i dag. Derfor er jeg stolt over den samlede pakke.

Kl. 16:13

Den fg. formand (Annette Lind):

Værsgo, hr. Hans Kristian Skibby.

Kl. 16:13

Hans Kristian Skibby (DD):

Efter Danmarksdemokraternes opfattelse er det noget mærkeligt noget at være stolt over. Det må jeg nok sige. Man er fra det hæderkronede danske arbejderparti, hvor A'et stod for arbejderbevægelse og ansvar og sådan nogle forskellige ting, og står så i dag, i 2023, som ansvarlig og er glad og stolt over, at man bryder med den tradition, der har været i så mange årtier, om den danske aftalemodel. Det er altså godt nok danmarkshistorie, hvad vi oplever her.

Kl. 16:14

Den fg. formand (Annette Lind):

Værsgo, ministeren.

Kl. 16:14

Beskæftigelsesministeren (Ane Halsboe-Jørgensen):

Jeg vil godt gentage, at det, jeg er stolt over, er den samlede pakke. Det er det, vi gerne vil med det her regeringsgrundlag. Det er det, vi gerne vil med den nye regering. Jeg sagde noget af det i min tale. Det handler om, at alle børn skal have en fair chance. Det handler om, at vi løfter psykiatrien. Det handler om, at vi investerer i det grønne. Det handler om en lang række ting, der er i det her regeringens grundlag, som har nogle kæmpe ambitioner i sig, og det er den samlede pakke, som jeg synes man også skal se det her som en del af.

Kl. 16:14

Den fg. formand (Annette Lind):

Så vil jeg gerne give ordet til hr. Morten Messerschmidt fra DF. Værsgo.

Kl. 16:14

Morten Messerschmidt (DF):

Jeg synes da bestemt, at der er meget, den her regering kan være stolt af. Altså, det er jo helt åbenlyst, at statsministeren har en særlig evne til at samle danskerne. Først samlede hun danskerne om grundloven; nu er det lykkedes hende at samle både rød og blå blok herinde, en samlet fagbevægelse og hele kirken, men vel at mærke hver gang i modstand mod regeringen – men ikke desto mindre ros for det.

Ministeren siger, at processen her har været åben og ærlig. Nu skal vi lige holde os for øje, hvad det er, regeringen bliver kritiseret for, for det er at bryde en 90-årig tradition, altså tilbage fra Kanslergadeforliget, ved ikke at inddrage fagbevægelsen; det er at bryde en næsten 500-årig tradition tilbage fra reformationens indførelse ved ikke at inddrage kirken. Så hvad er det præcis, ministeren forstår ved en proces, der er åben og ærlig? Jeg kan nærmest ikke få øje på noget, bortset fra når man sletter sms'er i en grundlovssag, der er mindre åbent og mindre ærligt end præcis det, regeringen har gang i her.

Kl. 16:15

Den fg. formand (Annette Lind):

Værsgo til ministeren.

Kl. 16:15

Beskæftigelsesministeren (Ane Halsboe-Jørgensen):

Med al respekt er det, jeg siger, at man skal vare sig for at definere det som illegitimt, hvis et flertal i Folketinget beslutter sig for noget i fællesskab, forhandler sig frem til en løsning og vedtager den med et flertal i Folketinget efter en lovbehandling i Folketinget.

Kl. 16:16

Den fg. formand (Annette Lind):

Hr. Morten Messerschmidt, værsgo.

Kl. 16:16

Morten Messerschmidt (DF):

Skal man det, minister? Altså, jeg mener egentlig, at det var ministerens partifæller, der i 1933 sad i Kanslergade og lavede nogle rammer for, hvordan arbejdsmarkedet reguleres. Hvis man bryder de rammer efter at have ført valgkampe og identificeret hele sin sjæl med det, er det så ikke illegitimt? Hvis man har en tradition for at inddrage kirken i store reformer og aldrig nogen sinde har lavet en reform af kirkens indre anliggender, uden at i hvert fald én biskop var med, men nu vælger at gøre det for første gang, er det så ikke illegitimt? Jeg vil i hvert fald sige, at det stiller nogle fuldstændig nye semantiske krav op, i forhold til hvordan vi forstår hinanden i det her Folketing.

Kl. 16:16

Den fg. formand (Annette Lind):

Ministeren.

Kl. 16:16

Beskæftigelsesministeren (Ane Halsboe-Jørgensen):

Der er blevet sagt, at det skulle være forkert, at et flertal i Folketinget finder hinanden og ønsker at vedtage et lovforslag i Folketinget – at man tromler Folketinget, tror jeg der blev sagt. Og jeg tror bare, man skal vare sig for at definere, at hvis ikke alle har været med ved bordet, hvor beslutningen er blevet taget, så er det ikke en okay proces at skulle vedtage et forslag i Folketinget med 90 mandater bag sig. Så kan man have alle mulige holdninger til processen i det hele taget, men det at bære et lovforslag ind i Folketinget, lade det gennemgå en første, en anden og en tredje behandling og få det vedtaget med 90 mandater – det er altså demokratisk.

Kl. 16:17

Den fg. formand (Annette Lind):

Så vil jeg gerne give ordet til fru Susie Jessen fra Danmarksdemokraterne. Værsgo.

Kl. 16:17

Susie Jessen (DD):

Tak. Jeg sad her lige før weekenden og læste den der nye artikel med udenrigsministeren, der løftede sin pegefinger over for os alle sammen og sagde, at der var så meget, vi ikke forstod. Det fik mig til at tænke på den der gamle reklame, der var, og det der med, at der er så meget, kvinder ikke forstår. Den var nok ikke gået i dag. Men jeg kom også til at tænke på, at jeg egentlig synes, det vækker lidt genkendelse her. Regeringen siger, at der er så meget, danskerne ikke forstår; at der er så meget, fagbevægelsen ikke forstår; at der er så meget, kirken ikke forstår; ja, at der er så meget, kræmmermarkederne ikke forstår. Der er åbenbart rigtig meget, folk ikke forstår. Lizette Risgaard fra fagbevægelsen har kaldt det her en betonpæl direkte ind i den danske model. 3F's formand har været ude at sige, at regeringen kan være skyld i en storkonflikt, og at Danmark kommer til at lukke ned. Så jeg kunne godt tænke mig at spørge ministeren: Hvad er det, danskerne ikke forstår?

Kl. 16:18

Den fg. formand (Annette Lind):

Værsgo, ministeren.

Kl. 16:18

Beskæftigelsesministeren (Ane Halsboe-Jørgensen):

Tak for spørgerens bemærkning. Jeg mener faktisk ikke, at man kan finde noget sted, jeg siger, at hvis man er uenig i det her forslag, så er det, fordi man ikke forstår det. Det tror jeg også jeg svarede, da jeg blev spurgt til det helt i starten, da jeg stod heroppe. Jeg har respekt for uenigheder; jeg har respekt for, at man kan se forskelligt på tingene; jeg har også respekt for, at ens politiske prioriteringer er forskellige. Jeg mener ikke, at uenighed dækker over, at man bare ikke har forstået noget, og det synes jeg er ret vigtigt.

Kl. 16:19

Den fg. formand (Annette Lind):

Værsgo, Susie Jessen.

Kl. 16:19

Susie Jessen (DD):

Det er jeg glad for, og jeg håber så også, at ministeren vil gå videre til sin ministerkollega udenrigsministeren med det budskab, for det var jo sådan set hans pegefinger, vi alle sammen fik i hovedet lige op til weekenden. Men jeg vil gerne lige gentage mit spørgsmål: Gør det slet ikke indtryk på ministeren, at det her bliver kaldt en betonpæl direkte ind i den danske model? Det må da gøre virkelig ondt i en socialdemokrats hjerte.

Kl. 16:19

Den fg. formand (Annette Lind):

Ministeren.

Kl. 16:19

Beskæftigelsesministeren (Ane Halsboe-Jørgensen):

Det gør indtryk, men jeg er ikke enig.

Kl. 16:19

Den fg. formand (Annette Lind):

Så vil jeg gerne give ordet til hr. Søren Søndergaard fra Enhedslisten. Værsgo.

Kl. 16:19

Søren Søndergaard (EL):

Tak. Ministeren forsvarede for lidt siden det her forslag med, at vi alle løfter i flok, og den socialdemokratiske ordfører sagde tidligere på dagen, at fjernelsen af en helligdag betyder, at alle bidrager lige meget, men det er jo forkert. Virkeligheden er den, at det rammer hamrende forskelligt, og at det er de dårligst stillede, der bidrager med mest. Så vil ministeren ikke ved nærmere eftertanke beklage den udlægning og bekræfte min udlægning, nemlig at det her rammer hamrende skævt?

Kl. 16:20

Den fg. formand (Annette Lind):

Værsgo, ministeren.

Kl. 16:20

Beskæftigelsesministeren (Ane Halsboe-Jørgensen):

Jeg synes faktisk, at det er at løfte i flok, hvis alle skal arbejde en dag mere, og jeg synes, det er markant mere at løfte i flok, end hvad der i øvrigt kunne være på spil, hvis man skal finde 3 mia. kr.

Kl. 16:20

Den fg. formand (Annette Lind):

Værsgo, hr. Søren Søndergaard.

Kl. 16:20

Søren Søndergaard (EL):

Var det en halv indrømmelse? Det rammer altså hamrende forskelligt, ikke? Det kunne ministeren jo ikke afvise. En kassemedarbejder får en ganske lille kompensation for at afgive en fridag, hvorimod en højtlønnet får en høj kompensation for at afgive en fridag. Det er hamrende forskelligt. Og nogle har i deres overenskomst givet afkald på tillæg, på lønforhøjelser, på en lang række ting for at få en høj helligdagsbetaling eller måske få mere fri for at arbejde på en helligdag. De får ingenting. Det er hamrende skævt. Det er, hvad forslaget indeholder.

Kl. 16:21

Den fg. formand (Annette Lind):

Ministeren.

Kl. 16:21

Beskæftigelsesministeren (Ane Halsboe-Jørgensen):

Jeg kan bekræfte, at jeg stadig væk synes, ligesom jeg sagde i mit første svar, at det at arbejde en dag mere er at løfte i flok, især når man holder det op imod, hvordan man i øvrigt kan finde besparelser i det offentlige på udsatte grupper og grupper på kanten, som også igennem tiden har holdt rigtig hårdt for.

Kl. 16:21

Den fg. formand (Annette Lind):

Tak for det. Den næste, jeg gerne vil give ordet til, er fru Marlene Harpsøe fra Danmarksdemokraterne. Værsgo.

Kl. 16:21

Marlene Harpsøe (DD):

Mange tak. Jeg forstår godt, at det kan være svært at være minister i sådan en sag, men alt andet lige er det jo noget, som hele Folketinget, men også hele Danmark er på den anden ende over. Vi kan jo se, at der her på søndag er arrangeret en stor demonstration med deltagelse af bl.a. fagbevægelsen, og vi ved jo også, at Socialdemokratiet og fagbevægelsen har haft et meget tæt bånd i en lang række år. Vi ved også, at der er en del socialdemokratiske medlemmer, som jo er meget engageret i fagbevægelsen, og derfor vil jeg gerne høre ministeren, om der er nogle af de her socialdemokratiske medlemmer, som altså også er engageret i fagbevægelsen, der over for ministeren og regeringen har ytret sig kritisk over for afskaffelsen af store bededag.

Kl. 16:22

Den fg. formand (Annette Lind):

Værsgo til ministeren.

Kl. 16:22

Beskæftigelsesministeren (Ane Halsboe-Jørgensen):

Ja, det er der.

Kl. 16:22

Den fg. formand (Annette Lind):

Værsgo, fru Marlene Harpsøe.

Kl. 16:22

Marlene Harpsøe (DD):

Jamen det var da i hvert fald et meget, meget klart svar. Så vil jeg da også gerne spørge direkte: Mener beskæftigelsesministeren, at den her sag om afskaffelsen af store bededag på nogen måde har skadet forholdet mellem fagbevægelsen og Socialdemokratiet?

Kl. 16:22

Den fg. formand (Annette Lind):

Værsgo til ministeren.

Kl. 16:22

Beskæftigelsesministeren (Ane Halsboe-Jørgensen):

Jeg takker for bekymringen for relationerne i den faglige bevægelse, som jeg i hvert fald selv har varme følelser for, og som jeg også føler jeg er vokset ud af. De varme følelser er der fortsat, og jeg håber da og tror også på, at det at lytte til behovene på vores arbejdsmarked og i vores land også i meget høj grad vil være til stede i fremtiden, og det oplever jeg sådan set også at det fortsat er.

Kl. 16:23

Den fg. formand (Annette Lind):

Tak for det, minister. Så vil jeg gerne give ordet til hr. Peter Skaarup fra Danmarksdemokraterne. Værsgo.

Kl. 16:23

Peter Skaarup (DD):

Tak. Og tak til beskæftigelsesministeren for talen. Jeg vil følge op på et spørgsmål, som hr. Hans Kristian Skibby stillede, og som jeg ikke rigtig synes der kom svar på. Det får ministeren så lejlighed til at svare på nu. Grunden til, at der blev spurgt til det her, er, at justitsministeren har udtalt til en avis, at det lovforslag, der er kommet fra regeringen, om at afskaffe store bededag bryder med den danske model. Og der vil jeg ganske enkelt bare lige høre beskæftigelsesministeren, om beskæftigelsesministeren er enig i, at det bryder med den danske model, at man nu har fremsat lovforslaget, som det ligger på bordet.

Kl. 16:24

Den fg. formand (Annette Lind):

Så er det ministeren.

Kl. 16:24

Beskæftigelsesministeren (Ane Halsboe-Jørgensen):

Det er ikke noget, vi gør hver og hver anden dag – det tror jeg også har været fremme ad nogle omgange. Det er at gå tilbage og se på kongelige resolutioner osv. Det er ikke så tit, vi gør det. Og det er jo, fordi vi synes, at det er en ekstraordinær situation. Det er til gengæld noget, der politisk skal besluttes i Folketinget. Men jeg har også været helt ærlig og åben omkring, at ja, det har nogle konsekvenser for de overenskomster, der er bygget op omkring det, der er besluttet her, eller som er besluttet før i tiden.

Kl. 16:24

Den fg. formand (Annette Lind):

Værsgo.

Kl. 16:24

Peter Skaarup (DD):

Tak for svaret. Her i dag, hvor Folketinget debatterer den her sag – det er en førstebehandling, og det er jo ikke sikkert, at vi får flere behandlinger, hvor ministeren optræder; det ved man aldrig – synes jeg det er rimeligt at ministeren klart siger, at det bryder med den danske model, ligesom justitsministeren har sagt. Bryder det forslag, regeringen har lagt frem, med den danske model?

Kl. 16:24

Den fg. formand (Annette Lind):

Værsgo til ministeren.

Kl. 16:24

Beskæftigelsesministeren (Ane Halsboe-Jørgensen):

Jeg ved ikke, om jeg synes, at jeg optræder, men hvis det er sådan, det føles, så lad det blive ved det.

Jeg synes egentlig, jeg svarer, at det er en politisk beslutning, hvad vi har i lukkeloven; det er en politisk beslutning, om vi skal have store bededag. Men det er også noget, jeg er meget bevidst om har en konsekvens for de overenskomster, der er bygget op omkring gældende lov. Og derfor er det det, der er det ærlige svar.

Kl. 16:25

Den fg. formand (Annette Lind):

Tak for det. Og så vil jeg gerne give ordet til hr. Kristian Bøgsted fra Danmarksdemokraterne. Værsgo.

Kl. 16:25

Kristian Bøgsted (DD):

Tak. Jeg kommer faktisk til at køre videre med det her; det beklager jeg, beskæftigelsesminister, men det er jo sådan, det er.

Justitsministeren siger direkte, at ja, vi er inde at pille ved grundprincipperne i den danske model, når vi går ind og dikterer, hvad kompensationen skal være fra arbejdsgiver til lønmodtager, når vi fjerner store bededag. Så kan det godt være, at afskaffelsen af store bededag er en politisk disposition, man foretager, men vil beskæftigelsesministeren anerkende, at man er inde at pille ved grundprincipperne i den danske model ved at bestemme, hvad kompensationen skal være for arbejdstagerne?

Kl. 16:26

Den fg. formand (Annette Lind):

Ministeren.

Kl. 16:26

Beskæftigelsesministeren (Ane Halsboe-Jørgensen):

Det er jo lige præcis det der, der gør, at jeg kan stå her og sige, at når man skal arbejde en dag mere som følge af det her lovforslag, så følger der løn med.

Kl. 16:26

Den fg. formand (Annette Lind):

Værsgo, hr. Kristian Bøgsted.

Kl. 16:26

Kristian Bøgsted (DD):

Så det vil sige, at beskæftigelsesministeren anerkender, at man er inde at røre ved den danske model, når man er inde at bestemme, hvad kompensationen skal være?

Kl. 16:26

Den fg. formand (Annette Lind):

Ministeren, værsgo.

Kl. 16:26

Beskæftigelsesministeren (Ane Halsboe-Jørgensen):

Vi er inde at definere, at der f.eks. skal være et løntillæg eller en stigning i grundlønnen på 0,45 pct., når årsnormen hæver sig, med det samme. Det er jo, fordi jeg synes, vi skylder, at når man ændrer i antallet af helligdage og dermed også beslutter en hævet årsnorm for en række danskere, så skal der følge løn med. Og det er derfor, at den del af lovforslaget er med.

Kl. 16:27

Den fg. formand (Annette Lind):

Så vil jeg gerne sige tak til beskæftigelsesministeren. Der er ikke flere korte bemærkninger.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Beskæftigelsesudvalget. Hvis ingen gør indsigelse, betragter jeg dette som vedtaget.

Det er vedtaget.

Det sidste punkt på dagsordenen er:

2) 1. behandling af lovforslag nr. L 14:

Forslag til lov om ændring af lov om en aktiv beskæftigelsesindsats, lov om sygedagpenge, og forskellige andre love. (Mere målrettede tilbud, udvidet mulighed for samtaler over video eller telefon, forenkling af opfølgning i skærpet tilsyn, m.v.).

Af beskæftigelsesministeren (Ane Halsboe-Jørgensen).

(Fremsættelse 25.01.2023).

Kl. 16:27

Forhandling

Den fg. formand (Annette Lind):

Vi har været mange timer i salen, så hvis ministeren lige skal på det lille hus eller et eller andet, er det så fint.

Ellers vil jeg sige velkommen til Socialdemokratiets ordfører, og det er hr. Jens Joel. Værsgo.

Kl. 16:28

(Ordfører)

Jens Joel (S):

Tak, formand, også for fleksibiliteten over for ministeren eller andre, som har siddet i salen i mange timer. Det er noget af en dag i Beskæftigelsesudvalget, og jeg ved ikke, om det er af samme grund, eller hvad det er, men jeg ved ikke, om vi kan opretholde en lige så lang behandling af det her forslag, men lad os se.

Jeg vil i hvert fald om det her forslag, som handler om anden delaftale af nytænkning af beskæftigelsesindsatsen, sige, at det jo er en aftale, der er lavet under den tidligere regering. Det er et element i at sikre finansieringen til den ret til tidlig pension, som også i daglig tale bliver refereret til som Arnepensionen, og det, at nogle af dem, der har arbejdet hårdest og længst på arbejdsmarkedet, skal have mulighed for at trække sig tilbage lidt før pensionsalderen. Det mener vi jo i Socialdemokratiet – det kommer nok ikke bag på nogen – er helt ret og rimeligt, men vi skal selvfølgelig også levere den finansiering, som vi dermed har stillet i udsigt, og en af de måder, vi gør det på, er jo at lave nogle besparelser, nogle effektiviseringer i forhold til vores beskæftigelsesindsats.

Hvis man skal fremhæve nogle af de ting, der ligger her – det er jo ret væsentligt at sige, at det også bliver en del af regeringens diskussion om, som der står i regeringsgrundlaget, at man vil nytænke beskæftigelsesindsatsen i et lidt større format – kan man sige, at det jo på de helt overordnede linjer handler om at give større frihed lokalt, give bedre mulighed for, at man kan indrette beskæftigelsesindsatsen sådan, at den passer bedre til den ledige. Og en af de ting, som vi med det her forslag giver fleksibilitet til, er det her med at afholde eksempelvis rådighedssamtaler eller samtaler i jobcentre, a-kasser og sådan noget. Bortset fra den første samtale skal man have mulighed for at afholde det virtuelt, og det er jo en af de ting, der har været diskuteret meget herinde og frem og tilbage. Men man må konstatere, at under corona indhøstede vi nogle erfaringer, som måske i virkeligheden understregede, at hvis man kunne give fleksibilitet, ville det ikke altid være det rigtige at gøre, men nogle gange kunne det faktisk være det rigtige at gøre både for borgeren, men også for de sagsbehandlere, som vil kunne komme mere effektivt videre med deres arbejde. Så det er en af de konkrete ting, der ligger.

Ellers er der en række andre overordnede statslige krav, som løsnes lidt, men det er klart, at det her også er en forløber, om man vil, en tidlig tagen hul på en diskussion, som bestemt ikke er færdig, og hvor jeg også forventer vi vil få en stor debat både med Folketingets partier, men også med kommunerne, med jobcentrene og med de faglige organisationer, som arbejder med beskæftigelsesindsatsen derude, for at sikre, at vi fremadrettet får en bedre, men også en billigere beskæftigelsesindsats. Vi støtter forslaget.

Kl. 16:31

Den fg. formand (Annette Lind):

Tak til hr. Jens Joel. Der er ikke nogen korte bemærkninger. Og så skal vi sige velkommen til Venstres ordfører. Værsgo til hr. Christoffer Aagaard Melson.

Kl. 16:31

(Ordfører)

Christoffer Aagaard Melson (V):

Tak for det. Dette lovforslag er en opfølgning på den anden delaftale om nytænkning af beskæftigelsesindsatsen, indgået af den daværende socialdemokratiske regering før valget sammen med SF, Enhedslisten og Dansk Folkeparti. Det er så også en aftale, som vi i Venstre har tilsluttet os i forbindelse med dannelsen af den nye regering. Målet med aftalen var at effektivisere beskæftigelsesindsatsen og finde finansiering til den såkaldte Arnepension. Med aftalen nytænkes beskæftigelsesindsatsen, så den i højere grad målrettes de initiativer, der har størst effekt for de ledige, og så de administrative omkostninger for jobcentrene reduceres, og så muligheden for at bruge digitale samtaler udvides.

Det er alt sammen fornuftige tiltag, som vi støtter. Det er da også væsentligt at fremhæve, at det her forslag ikke er regeringens svar på vores ambition om at gentænke beskæftigelsesindsatsen, så borgerne i højere grad kommer i centrum og de mange dygtige medarbejdere, der arbejder på området, får større mulighed for at bruge deres faglighed til at finde de rigtige løsninger sammen med borgerne. Det er et arbejde, som vi ser frem til at tage fat på sammen med Folketingets partier, interessenterne på området og ikke mindst de borgere, som det hele drejer sig om. Tak for ordet.

Kl. 16:32

Den fg. formand (Annette Lind):

Tak til hr. Christoffer Aagaard Melson. Der er ingen korte bemærkninger. Og så er det Moderaternes ordfører. Værsgo til hr. Jeppe Søe.

Kl. 16:32

(Ordfører)

Jeppe Søe (M):

Tak for det, formand. Som mange andre danskere har jeg primært kendt beskæftigelsesområdet teoretisk. Jeg har været heldig at have job i mange, mange år, og derfor har talen om kontanthjælp, starthjælp, førtidspension, boligstøtte og alle de andre ord været noget, jeg ikke for alvor har kunnet mærke på egen krop. Til gengæld startede Moderaterne som et politisk mødested. Vi inviterede tusindvis af danskere ind i et rum, hvor vi kunne lytte til hinanden, og jeg mødte nogle af dem, som ordene handler om – folk, for hvem et kontanthjælpsstop en til en veksles til en manglende flyverdragt til Benjamin eller gør, at turen i Zoologisk Have ikke bliver en halvårlig eller sågar en årlig begivenhed.

Jeg lyttede til folk, der ikke kunne overskue eller gennemskue det system, vi andre forsikrede dem om var redningsnettet under deres liv. De virkede ikke altid lige trygge i vores velfærdssystem, og de fandt det usmidigt. Jeg mødte også nogle af dem, der arbejdede i systemet med at skulle gennemskue indviklede udveje for at sikre borgere et værdigt liv. De kunne ofte heller ikke finde hoved og hale i alle de mange forskellige ydelser, og de kaldte systemet for usmidigt.

Der er behov for, at vi ser på hele området, og at vi rydder op i nogle af de knopskydninger, der hele tiden opstår – måske på grund af en konkret borgers problem eller en forside på en avis, der bliver besvaret med endnu en særlig ydelse eller en ny regel, der umuliggør den smidighed, der skal til mellem mennesker for at løse udfordringer sammen, se muligheder sammen og også få lyst til at føre dem ud i livet.

Aftalen her skulle egentlig være trådt i kraft den 1. januar, men på grund af valget er det først nu, at Folketinget kan gå videre med behandlingen af en forenkling, men også en nytænkning og ikke mindst en modernisering. Aftalepartierne har med det her lovforslag lavet en opblødning på lidt af det usmidige, moderniseret mulighederne for at mødes digitalt og ændret en lillebitte smule på det, man så skal mødes om.

Moderaterne bakker op om lovforslaget.

Kl. 16:34

Den fg. formand (Annette Lind):

Tak til hr. Jeppe Søe. Der er ikke nogen korte bemærkninger, og så skal vi sige velkommen til SF's ordfører. Værsgo, hr. Karsten Hønge.

Kl. 16:34

(Ordfører)

Karsten Hønge (SF):

Jobcentrene står jo som bekendt over for nogle store ændringer i tiden, der kommer. Regeringen har jo lagt op til, at vi skal i gang med en forhandlingsrunde, hvor vi skal finde 3,5 mia. kr., dels ved at fjerne nogle ting, dels ved at lægge forretningsgangen ude i jobcentrene om, og til det vil jeg sige, at SF er åben for at gå ind i de forhandlinger.

Vi vil dog starte et andet sted. I stedet for at starte med at sige, at man skal have 3 mia. kr., som så skal væk, vil vi hellere starte med at sige, at borgerne skal stå stærkere over for systemet, og at menneskene derude, som kommer til jobcentrene, skal have nogle flere rettigheder. Se, så er jeg sikker på, at det også vil føre til, at jobcentrene kommer til at spare nogle penge, fordi der er så meget unødigt bureaukrati, og der er unødig kontrol over for de ledige. Men vi vil bare hellere starte det sted end at starte med slutregnskabet.

Men det ændrer jo ikke på, at vi har det her lovforslag, som godt nok bliver behandlet separat, men som selvfølgelig i hele gennemgangen vil hænge sammen med den store øvelse, vi skal til senere. Men det kan selvfølgelig ikke lade sig gøre at udskyde det her lovforslag, så det bliver en del af et andet, selv om det egentlig ville være det eneste fornuftige, fordi vi jo skal se på den store øvelse med at spare 3 mia. kr. og vi nu er i gang med at rulle de sidste besparelser ud på det, der oprindelig var 1,1 mia. kr., som skulle gå til en finansiering af Arnereformen. Så derfor skal vi selvfølgelig se på det her for sig selv, men for os hænger det jo sammen med det, vi nu gør bagefter, og der skal vi i gang med noget, der bare er meget større end det, vi allerede har lavet.

Det her lovforslag kan jo læne sig op ad de gode erfaringer, vi fik under coronakrisen, hvor det viste sig, at det ikke kun var en besparelse at slippe for at have de her mange mennesker inde til fysiske samtaler, men at rigtig mange borgere oplevede det som langt bedre for dem selv og vi fik bedre resultater ud af, at flere samtaler blev gennemført telefonisk eller digitalt. Så det var rent faktisk både noget, man sparede, men det var ikke det vigtigste i det. For det var faktisk det, at mange mennesker følte det langt mere respektfuldt at kunne nøjes med en telefonsamtale eller at klare det digitalt. Og i den forbindelse vil jeg sige, at det har været vigtigt for SF i det her lovforslag, at borgerne selv bestemmer, om de møder, de skal have, skal foregå digitalt, telefonisk eller personligt, så det er en mulighed, og det er vigtigt for os, at det er en ret, som borgerne har.

Når det kommer til jobcentrenes øvrige drift under den hat, der hedder øvrig vejledning og opkvalificering, må vi jo blive ved med at nå frem til at sige, at jobcentrene skal gøre det, der virker. Og når vi kan konstatere, at virksomhedsrettet aktivering er et rigtig okay værktøj, så er det også vigtigt at sige til jobcentrene, hvis de i den konkrete situation over for borgeren siger, at det altså er det, man kalder en mere generel vejledning og opkvalificering, der er det rigtige værktøj, at det så stadig væk er det, man skal vælge. Man skal jo her ikke sige, at fordi det er det letteste eller det billigste for en, så tager man en virksomhedsrettet aktivering, og at det så er det værktøj, man griber fat i. Men det skal være det rigtige værktøj, og når det kommer til, at man sender borgerne ud i virksomhedsrettet praktik, så er det altså utrolig vigtigt for SF, at det skal være praktik, der giver mening. Det lyder ret banalt at sige det, men sådan har det altså ikke altid været med nogle af de praktikforløb, der har været nogle steder, hvor det mere har handlet om at komme af med borgerne ud til nogle virksomheder, og hvor de i virksomhederne reelt ikke har haft nogen opkvalificering. Praktik skal give mening.

Men med de bemærkninger støtter SF selvfølgelig lovforslaget.

Kl. 16:38

Den fg. formand (Annette Lind):

Tak til hr. Karsten Hønge. Der er ikke nogen korte bemærkninger. Så vil vi gerne sige velkommen til Danmarksdemokraternes ordfører. Værsgo til fru Betina Kastbjerg.

Kl. 16:38

(Ordfører)

Betina Kastbjerg (DD):

Tak for ordet. Jeg vil lige starte med at sige, at jeg er her i dag for Charlotte Munch, som er vores beskæftigelsesordfører. Hun er desværre forhindret i at være her i dag.

Vi skal behandle L 14, som udmønter dele af anden delaftale om nytænkning af beskæftigelsesindsatsen. Det er vigtigt, at der bliver kigget på effektiviteten i jobcentrene, så det kigger vi selvfølgelig positivt på, også hvis der kommer yderligere tiltag. Der foreslås en reduktion af administrationen i jobcentrene gennem forskellige tiltag. Bl.a. foreslås det, at kun den første samtale i jobcenteret skal holdes ved personligt fremmøde, og herefter kan den ledige vælge mellem personligt fremmøde, telefonisk møde eller videomøde. Det tiltag er umiddelbart positivt og giver et frit valg for borgeren, og det er også positivt, at man lader det være op til sagsbehandleren at vurdere, om der kan være nogle omstændigheder, der gør, at personligt fremmøde vil være den bedste løsning også fremadrettet. Det kan f.eks. være, hvis der ligger større problemer til grund for ledigheden som f.eks. psykiske problemer eller alkoholmisbrug. Ligeledes foreslås den samme løsning for sygemeldte, dog kan første møde også her være telefonisk, såfremt den sygemeldte er i et ansættelsesforhold.

Derudover er der nogle forslag om ændringer, så tilbuddet i kategorien øvrig vejledning og opkvalificering ikke skal tælle med som ret og pligt-tilbud, og det vil sige, at kommunen i højere grad skal benytte andre indsatser, som bedre kan hjælpe de ledige tilbage i beskæftigelse. Det kan være virksomhedsrettede tilbud, ordinære løntimer eller ordinær uddannelse.

Så er der kravet om »Min Plan«, der skal afskaffes. Den har været brugt til at holde status på de her indsatser og opfølgninger på afsluttede indsatser, og det bliver op til de enkelte jobcentre at dokumentere de indsatser, de igangsætter for de ledige. De ledige får med ovenstående en mere individuel og digitaliseret kontaktform, ligesom a-kasserne får et øget ansvar i beskæftigelsesindsatsen. Det støtter vi bestemt op om i Danmarksdemokraterne, så vi tilslutter os forslaget.

Kl. 16:40

Den fg. formand (Annette Lind):

Tak for det. Der er ikke nogen korte bemærkninger. Og så er det LA's tur, og det er Sólbjørg Jakobsen. Værsgo.

Kl. 16:40

(Ordfører)

Sólbjørg Jakobsen (LA):

Tak for ordet. I regeringsgrundlaget er der lagt op til store besparelser på beskæftigelsesområdet, og ved præsentationen af regeringsgrundlaget var retorikken, at vi skal nedlægge jobcentrene. Selv om den planlagte besparelse er stor, er den alligevel ikke stor nok til, at man kan formode, at jobcentrene lukkes. Og jeg har siden præsentationen også fået en klar fornemmelse af, at det nok er en lille navneændring og en kæmpestor oprydning i beskæftigelsesområdet, der er målet. Det byder vi velkommen i Liberal Alliance, og vi håber på et godt samarbejde om at reformere beskæftigelsesområdet. Det er forsøgt flere gange før, også med deltagelse af vores parti, men uden den ønskede effekt. Vi betaler fortsat en alt for stor pris for en indsats, som ikke giver den ønskede effekt: borgere, som ikke oplever indsatsen som værende værdig, og ansatte i jobcentrene, som føler sig styret mere af bureaukratiet end af deres sociale faglighed.

Uanset om tidligere forsøg ikke har været gode nok, skal det jo ikke forhindre os i at fortsætte kampen. Jeg vil også rose beskæftigelsesministeren for hendes gåpåmod i forhold til opgaven og tiltro til, at vi med hårdt arbejde og med mod på at gå et spadestik dybere, end man har gjort før, kan gøre en forskel. Selvfølgelig skal vi tro på det – jeg ser jeg frem til det, og jeg ser frem til samarbejdet. Der lader til at være en enighed fra en bred front om, at vi skal rive hele huset ned og bygge et nyt. Og med det kæmpestore og komplekse system, vi igennem årene har udviklet, er den modige tankegang nok præcis det, vi har brug for.

Vi behandler i dag L 14, fordi Socialdemokratiet, Dansk Folkeparti, SF og Enhedslisten tilbage i 2020 blev enige om, at man skal have ret til en tidlig pension, hvis man har været x antal år på arbejdsmarkedet. Det koster mange penge, og mange af de mennesker er jo mennesker, der ellers havde været arbejdsdygtige folk, som var fortsat på arbejdsmarkedet, og i stedet for at bidrage til fællesskabet kommer de så til at blive forsørget af det. Så der skal jo penge til en finansiering. Og der blev aftalepartierne enige om, at de skulle findes ved bl.a. at ændre de her regler i jobcentrene.

Den seneste tid har det været meget populært at sige, at hvis man vil være med til at bruge pengene, skal man også være med til at finde dem. Med dette forslag skal der så findes penge, som allerede er brugt eller øremærket, og som vi ikke er interesseret i at bruge. Men det skal ikke afholde os fra at se konstruktivt på forslaget. Vi skal nok være med til at finde pengene, hvis det er på fornuftig vis og gavner Danmark. Jeg er derfor gået slavisk igennem forslaget og vil gerne rose for mange gode takter i det. Der er noget rendyrket bureaukrati, som hældes direkte i skraldespanden til glæde for alle – tommelfingeren op til det.

Der indgår dog også elementer, som jeg ikke er så enig i skaber den effekt, som man forestiller sig på papiret. Derfor skulle vi i Liberal Alliance afveje, om de gode takter vejer tungere end de ændringer, som vi er skeptiske over for. Vi anerkender, at formålet med forslaget i dag er at lette arbejdet i jobcentrene, både for borgere og myndigheder, således at ressourcerne bruges der, hvor det er bedst. Det er dog også vigtigt at medregne den proces og de ressourcer, som det kræves af kommunerne, hver gang man i Folketinget laver nye regler – undervisning, arbejdsgange, skabeloner, der skal opdateres, nye vaner, der skal ind i den daglige rutine. Det skal vi altså have med i overvejelserne, når vi laver nye regler.

I afvejningen blev vi også nødt til at kigge på det store billede, herunder regeringsgrundlaget, som jeg indledte med, og de fremtidige planer. Som sagt ser vi det som modigt og nødvendigt at rive ned og bygge nyt, men skal vi så fortsat udvikle og bruge ressourcer på det, som skal rives ned? Med andre ord: Skal vi male fodlisterne i hele huset, fordi listerne i stuen trænger til det, før vi river huset ned?

Med det i betragtning og grundet Liberal Alliances skepsis over for dele af forslaget hælder vi derfor til at stemme imod det.

Kl. 16:44

Den fg. formand (Annette Lind):

Tak for ordførertalen. Der er ønske om en kort bemærkning. Jeg giver ordet til hr. Jens Joel fra Socialdemokratiet. Værsgo.

Kl. 16:45

Jens Joel (S):

Tak for det. Og tak til fru Sólbjørg Jakobsen for talen. Jeg vil egentlig bare kvittere for den. Nu var jeg lidt spændt på, hvor den her lange tale endte henne i forhold til konklusionen, for det havde selvfølgelig i særklasse været et nybrud, hvis man havde været med til at finde penge til noget, som man ikke ønskede at finansiere. Det er vi så uenige om.

Men grunden til, at jeg tager ordet, er, at jeg gerne vil kvittere for, at Liberal Alliance og ordføreren går meget konstruktivt ind i den her diskussion. Jeg hører det også, som om Liberal Alliance og ordføreren melder sig på banen, både med den viden og den erfaring, som jeg ved ordføreren har ude fra det virkelige liv, om man så må sige, altså fra det arbejde, der gøres derude, men også med de politiske chips i kurven. Vi vil i hvert fald meget gerne samarbejde, og hvis ikke vi kan få opbakning til det her forslag, vil vi gerne samarbejde om den videre modernisering, vi skal lave, af beskæftigelsesindsatsen. Tak for det.

Kl. 16:45

Den fg. formand (Annette Lind):

Sólbjørg Jakobsen, værsgo.

Kl. 16:45

Sólbjørg Jakobsen (LA):

Tak for både kvitteringen og inputtet. Det ville ikke være usandsynligt, at vi stemte for det her. Jeg vil sige, at der, hvor skoen trykker allermest for mig, er, når man siger, at øvrig vejledning og opkvalificering ikke længere skal være ret og pligt-tilbud. Det betyder reelt, at der vil være flere virksomhedspraktikker. Der er nogle mennesker, som man siger det skal være et tilbud for, og der er nogle mennesker, der ikke helt er klar til det, og så finder man et forløb, der passer bedre, indtil de er klar til det.

Når vi så nærmer os den grænse fremadrettet med det nye, som er her, så bliver det sådan, at det ikke må være øvrig vejledning og opkvalificering, men skal være virksomhedsrettet, og så får vi praktikker for praktikkens skyld og ikke for meningens skyld. Det samme skete, da man fjernede mentorstøtte. Det er rigtigt, at der var nogle uhensigtsmæssigheder med de regler der, men man fjernede også mentorstøtte som en del af den pakke og sagde, at det var en understøttende indsats. Det er ikke godt, og det kommer ikke til at give nogen faglighed eller god plads til borgeren.

Kl. 16:47

Den fg. formand (Annette Lind):

Så vil jeg gerne sige tak til LA's ordfører. Der er ikke flere korte bemærkninger. Den næste, vi skal sige velkommen til, er fru Helle Bonnesen fra Det Konservative Folkeparti. Værsgo – der er 5 minutter.

Kl. 16:47

(Ordfører)

Helle Bonnesen (KF):

Tak. Lovforslag L 14 er jo reelt en spareøvelse for at skaffe finansiering til Arnepensionen eller »Aftale om ny ret til tidlig pension«, og jeg tror, alle kender Konservatives holdning til Arnepensionen, så den behøver jeg ikke at ridse op. Men derfor kan vi jo sagtens gå til bordet og studere forslaget, og vi vil også gerne kreditere noget her, for der er faktisk noget gods i det, og der er nogle rigtig gode takter.

Vi støtter gerne op, når det kommer til at fjerne unødige regler – ting, der gør livet mere besværligt for både ansatte og borgere – og forslaget er også interessant, fordi det rent faktisk viser sig, at nogle gange kan det godt lade sig gøre på en gang både at spare og forbedre, og det er noget, som vi ellers tit siger ikke kan lade sig gøre. Så langt, så godt.

Når vi så alligevel hælder til at stemme nej, skyldes det to forhold. For det første er det, fordi vi mener, der er nogle dele af det, som ikke er helt efter bogen, eller som ikke helt kommer til at virke. Den forrige taler var også inde på, at når vi kommer ned til det daglige arbejde, er der nogle ting, der skal rettes til.

For det andet er det regeringens ambition, at vi ligesom tager jobcentrene op til revision. Det er også en opgave, vi rigtig gerne lægger muskler i – og igen krediterer vi regeringen for at sætte det på dagsordenen, for det er meget tiltrængt – og vi vil meget, meget gerne indgå i en dialog omkring det. Men vi synes, vi skal være lidt varsomme med at klatændre, inden den store diskussion kommer på dagsordenen.

Der er dele af det her forslag, der skal træde i kraft den 1. juli 2023, hvilket er nogenlunde samtidig med, at vi skal til at begynde at kigge på en ny ordning for jobcentrene. Og det giver simpelt hen ikke mening at sætte så meget i værk for at ændre et apparat og forstyrre en lang række ansatte og borgere – men vi ser det meget gerne i forbindelse med en større, samlet plan, og den plan kan sagtens indeholde dele og store dele af det fremsatte forslag.

Så som sagt hælder vi til at stemme nej, som planen ligger her. Men tusind tak for et godt forslag, som vi godt kan se implementeret på anden vis i forbindelse med det andet arbejde, vi skal til at lave.

Kl. 16:49

Den fg. formand (Annette Lind):

Et øjeblik – der er en kort bemærkning. Tak for ordførertalen. Jeg vil gerne give ordet til fru Sólbjørg Jakobsen fra Liberal Alliance. Værsgo.

Kl. 16:49

Sólbjørg Jakobsen (LA):

Tak, og tak til ordføreren for talen. Jeg kan høre, vi er meget enige. Jeg vil lige nysgerrigt spørge ordføreren ind til noget. Nu blev der sagt lige før, at det ikke er sædvanligt, at man bakker op om finansiering til noget, man egentlig ikke synes skulle indføres. Men ville Konservative også være åbne over for at stemme ja, hvis man lavede nogle justeringer for nemlig at undgå de faldgruber, vi har nævnt her i dag?

Kl. 16:50

Den fg. formand (Annette Lind):

Ordføreren, værsgo.

Kl. 16:50

Helle Bonnesen (KF):

Ganske afgjort. Altså, vi synes, det i allerhøjeste grad er tiltrængt at rydde op i jobcentrenes funktion, eksistensgrundlag osv. Vi synes jo bare ikke, pengene skal gå til en Arnepension, men det kan ikke afholde os fra, at vi synes, at der er gode initiativer her, og vi går rigtig, rigtig gerne med ind og arbejder på det – og som sagt: Altså, det er jo fantastisk, at vi kan finde projekter, som vi synes skaber forbedringer, og som samtidig skaber lethed og besparelser.

Kl. 16:50

Den fg. formand (Annette Lind):

Er der en kort bemærkning til? Godt – så skal man lige huske at trykke sig ind, men det er helt okay. Værsgo.

Kl. 16:50

Sólbjørg Jakobsen (LA):

Det troede jeg jeg havde gjort. Undskyld. Tak for svaret. Jeg synes, det tegner rigtig godt, når vi kan stå herovre og sige det, og når jeg også fornemmer en klar samarbejdsvilje fra den anden side. Jeg tror, at der kan rykkes noget her. Tak for det.

Kl. 16:51

Den fg. formand (Annette Lind):

Fru Helle Bonnesen.

Kl. 16:51

Helle Bonnesen (KF):

Tak. Jeg er enig – tak.

Kl. 16:51

Den fg. formand (Annette Lind):

Så er der ikke flere korte bemærkninger. Tak til fru Helle Bonnesen fra Det Konservative Folkeparti. Og så skal vi sige velkommen til fru Victoria Velasquez fra Enhedslisten. Værsgo.

Kl. 16:51

(Ordfører)

Victoria Velasquez (EL):

Tak for det. Nu går vi simpelt hen videre i forhold til at skulle behandle et nyt lovforslag. Nu skal vi behandle L 14, som er en del af nytænkningen af beskæftigelsesindsatsen og en del af aftalen dér. Jeg var lidt spændt på, hvordan debatten ville være og indlæggene ville være, oven på at vi havde en rigtig lang førstebehandling af det andet forslag om at snuppe en fridag, og den debat skal jeg ikke starte igen lige nu – det skal nok komme senere. Men jeg synes faktisk, det har været rigtig givende at høre diskussionen også i forhold til dette lovforslag.

Der er også blevet rejst rigtig mange bekymringer i forhold til lovforslaget, og der er mange høringssvar, og jeg tænker især på det her med: Hvad er intentionen? som også er blevet rejst heroppe fra talerstolen. Hvad er det, der sker ude i virkeligheden, i forhold til hvad intentionen er med den aftale, der er blevet lavet, og hvordan det så kommer til at blive udmøntet? Og det har i hvert fald ikke været intentionen at lave nytteløse virksomhedspraktikker og endnu mere af den del, og derfor synes jeg, det er meget inspirerende at høre, hvad det er, man kan gøre for at forenkle det og undgå, jeg vil jo kalde det et misbrug af virksomhedspraktikker, som vi er vidne til. Det tænker jeg er noget af det, vi i hvert fald vil tage med i diskussionen, vi skal have i aftalekredsen, og bl.a. også, om man helt skal fjerne det her formål, sådan at man ikke som nu ser, at der kommer virksomhedspraktikker kun for at leve op til målet om, at 70 pct. af alle målgrupper skal i virksomhedspraktik.

Så er der også nogle andre ting, som jeg synes kan give nogle udfordringer, og det er, i forhold til at den her aftale jo blev lavet sideløbende med en anden aftale, som vi også lavede på kontanthjælpsområdet. Det var den, der løftede tusindvis af børn ud af fattigdom; den, som sikrede, at receptpligtig medicin ville blive gratis for nogle af dem, som har de laveste indkomster – alle mulige rigtig gode ting, som Socialdemokratiet og regeringen jo nu har smidt i skraldespanden. Men noget andet, den også indeholdt, var jo en afklaringsret, som vi skulle have udmøntet her på den her side af sommeren, og der er nogle ting her, som jeg godt kunne være bekymret for. Når vi ikke har en afklaringsret, som skal være med til at gøre, at man som borger hurtigere bliver afklaret, og når vi samtidig ser det fokus, der er på virksomhedspraktik, hvad er det så for et jobcenter, vi kommer til at skabe?

I forhold til hele den her nytænkning af det, som regeringen lægger op til, tænker jeg: Hvordan sikrer vi, at det ikke bare bliver en spareøvelse for 3 mia. kr., hvor man skifter navn på jobcentrene, men ikke ændrer ved det, som borgerne oplever og bliver udsat for, og de rammer, som socialrådgiverne arbejder inden for? Hvordan gør vi det sådan, at vi rent faktisk skaber tryghed omkring borgerne og dem, som også er pressede – det kan være, man har en funktionsvariation eller noget andet – og at man rent faktisk går ind og gør det, der er brug for dér, og får sat uddannelse i højsædet osv.? Og der mener jeg, at afklaringsretten er en del af nøglen til, at folk ikke bare skal cykle rundt i et væld af nytteløs aktivering, men faktisk skal blive visiteret korrekt til fleksjob, revalidering, førtidspension, arbejde eller uddannelse i stedet for at sidde fast i systemet.

Så det er i hvert fald også noget af det, vi vil rejse, nemlig afklaringsretten. Jeg oplevede egentlig også, at Socialdemokratiet var ret glade for den del af aftalen, og jeg har også hørt flere udtrykke sig positivt om den rettighed, og det bliver jo spændende i forhold til det kapitel i regeringsgrundlaget, der handler om frisættelse. Der står rettigheder jo også som noget af det, man skal frisættes fra; hvad er det for nogle rettigheder? Der synes jeg i hvert fald, det er vigtigt at se på, hvad der er godt for borgerne og skaber de bedste rammer dér. Så jeg håber i hvert fald, at det kan være sådan en rettighed, man kan prioritere, når vi skal se på, hvilke rettigheder der giver mening.

Men tak for de gode debatter og for de høringssvar, der er. Jeg tænker, det er noget, vi tager med til det førstkommende møde i aftalekredsen.

Kl. 16:55

Den fg. formand (Annette Lind):

Tak til fru Victoria Velasquez. Der er ikke nogen korte bemærkninger. Så ser jeg ikke umiddelbart nogen i salen fra Radikale Venstre og fra Alternativet, og så er det DF's tur. Det er hr. Nick Zimmermann, der er ordfører. Værsgo.

Kl. 16:56

(Ordfører)

Nick Zimmermann (DF):

Tak. Aftalen skal tilvejebringe den anden besparelse inden for jobcentrenes samlede indsatsområde som et led i finansieringen af »Aftale om en ny ret til tidlig pension«, også kendt som Arnepensionen, og formålet med lovforslaget er jo først og fremmest at nytænke beskæftigelsesindsatserne, så ressourcerne bruges der, hvor de har størst effekt og kommer flest mulige til gavn.

Mere konkret understøtter lovforslaget en omlægning af den del af indsatsen, der i dag gives som øvrig vejledning og opkvalificering, i retning af ordinære løntimer, ordinær uddannelse og virksomhedsrettede tilbud. Det sker, ved at tilbud om øvrig vejledning og opkvalificering ikke skal gælde som ret og pligt-tilbud, og at kommunerne altså i højere grad skal gøre brug af andre indsatser. Det synes vi i Dansk Folkeparti er en god idé, fordi man skal bruge kræfterne på det, der virker.

Så vil der måske været nogle af de mest udsatte borgere, der ikke er parat til de mere jobrettede indsatser, og der er det altså vigtigt at huske på, at kommunerne stadig væk skal kunne bruge tilbud i kategorien øvrig vejledning og opkvalificering, hvor de finder det relevant. Herudover skal lovforslaget medvirke til at reducere administrationen i jobcentrene. Bl.a. udvides muligheden for digitale samtaler i indsatsen, så den ledige eller sygemeldte efter den første samtale selv kan vælge, om en samtale skal foregå fysisk, telefonisk eller via video, og det synes vi i Dansk Folkeparti er positivt.

Dansk Folkeparti lever selvfølgelig op til de aftaler, som vi indgår – det er klart – og vi mener også, at det her har flere positive elementer med, og derfor stemmer vi også for det her forslag. Men det løser jo ikke de problemer, der er med jobcentrene, og vi ser derfor også frem til at arbejde videre med at få skabt en bedre beskæftigelsesindsats i Danmark, hvor vi sætter den enkelte ledige i centrum, og hvor vi får gjort op med misbrug af sociale ydelser, som bruges til social kontrol af særlig indvandrerkvinder. I den forbindelse glæder vi os meget til, at regeringen folder sine tanker om den fremtidige beskæftigelsesindsats lidt mere ud, bl.a. om, hvad der skal træde i stedet for jobcentrene, som vi med glæde har noteret os at regeringen vil nedlægge. Og indtil da er det fornuftigt at skære indsatsen til, så det fokuserer på de indsatser, der virker. Tak.

Kl. 16:58

Den fg. formand (Annette Lind):

Tak til Dansk Folkepartis ordfører, hr. Nick Zimmermann. Der er ikke nogen korte bemærkninger. Så skal vi sige velkommen til Nye Borgerliges ordfører, og det er hr. Kim Edberg Andersen. Værsgo.

Kl. 16:59

(Ordfører)

Kim Edberg Andersen (NB):

Tak for det. Skal vi ikke bare slå helt fast, at vi i Nye Borgerlige altid er glade, når vi finder penge, vi kan spare på offentlig forvaltning, som jo nok må henses til at være fråset væk i en årrække? Så som udgangspunkt tænker man jo, at vi klart stemmer for; vi kan spare 700 mio. kr., og det er jo altid glædeligt. Bekymringen går nok på, at vi i Nye Borgerlige har en anden forestilling om, hvor fortræffelige de her jobcentre er, på trods af at man nu bliver ringet op og kan gøre det over video i stedet for at blive kastet rundt, som det plejer at gøres, med personlige samtaler.

Vi er imod jobcentrene. Vi er imod jobcentrene som konstruktion, og vi er imod det, når vi kan se, på trods af at der i jeres regeringsgrundlag flot står, at de skal afskaffes – og det er vi glade for, og det anerkender vi – at det i hvert fald ikke bliver på denne side af 2026, for der bliver man ved med skrive »jobcentrene« alene bare i teksten. Så der er nok noget tankegods, der skal væk i regeringen, i forhold til om man rent faktisk vil det her.

Så vi forbeholder os retten til at være i tvivl om, om vi kommer til at stemme for eller imod forslaget. Vi ser frem imod en konstruktiv dialog om det her, og så håber vi på, at vi kan spare pengene og forhåbentlig nedlægge endnu mere og endnu hurtigere de jobcentre, som vi faktisk mener er en fejlkonstruktion, som kaster mennesker rundt i systemet, hvilket ikke er værdigt.

Kl. 17:00

Den fg. formand (Annette Lind):

Tak til Nye Borgerliges ordfører. Der er ikke nogen korte bemærkninger. Så skal vi sige velkommen til beskæftigelsesministeren. Værsgo.

Kl. 17:00

Beskæftigelsesministeren (Ane Halsboe-Jørgensen):

Tak for det, formand. Og også tak igen til kredsen af ordførere for behandling af lovforslaget. Lovforslaget i dag og det kommende andet lovforslag om nytænkning af beskæftigelsesindsatsen handler om to ting. Først og fremmest er det et bidrag til en ret nødvendig modernisering af udvalgte områder i beskæftigelsesindsatsen, f.eks. i forhold til brugen af digitale samtaler, og derudover er det også en tilvejebringelse af en del af finansieringen af ret til tidlig pension.

Det her lovforslag gør ikke, at der er etableret en ny aftale eller forligskreds, og som flere ordførere også har peget på, er der en større ambition i regeringsgrundlaget end det, der ligger her. Det fremgår af »Ansvar for Danmark«, at regeringen ønsker en gennemgribende reform af jobcentrene og beskæftigelsesindsatsen. Og udgangspunktet for regeringen vil være den store øvelse, som flere ordførere efterspørger, hvor jobcentrene nedlægges, og hvor private leverandører og a-kasser skal spille en større rolle. Og det arbejde er det her ikke en erstatning for. Tværtimod er det en ambition, vi i meget høj grad glæder os til inden for kort tid at sætte et forberedende arbejde i gang til, så vi kan gå fordomsfrit til værks, bl.a. med hensyn til hvordan kontaktforløbet for ledige skal tilrettelægges, og hvilken rolle a-kasserne, kommunale jobcentre og private aktører skal spille på den lange bane.

Det er en nødvendig øvelse, at vi får nytænkt og gentænkt det område. Og i den sammenhæng vil jeg også bare kvittere over for de af ordførerne, der har rakt ud og sagt, at de glæder sig til, at vi ikke bare gør det her, men faktisk tager hul på den store øvelse. Det glæder mig, hvor meget viden, hvor meget engagement der er i forhold til den her sag i ordførerkredsen, og jeg glæder mig rigtig meget til, at vi også tager hul på det.

Men nu tilbage til dagens lovforslag. Sidste år gjorde vi det muligt for ledige selv at vælge, om samtaler med jobcentre og a-kasser skal være fysiske eller digitale efter de første 6 måneders ledighed. Nu tager vi skridtet videre, så de fremover får lov til selv at vælge formen, bortset fra første gang, der skal være fysisk. Med lovforslaget vil tilbud om øvrig vejledning og opkvalificering ikke længere tælle som ret og pligt-tilbud. Det findes stadig, men ikke som ret og pligt-tilbud. Det betyder, at kommunerne i højere grad skal bruge andre indsatser, bl.a. virksomhedsrettede tilbud, ordinære løntimer og ordinær uddannelse. Lovforslaget forenkler også en række statslige krav om registreringer, f.eks. opfølgning på det såkaldte skærpede tilsyn.

Her til sidst vil jeg sige, at ud over at udmønte en stor del af anden delaftale om nytænkning af beskæftigelsesindsatsen ligger der også nede i lovforslaget en række mindre ændringer, som ikke stammer fra den aftale, men bl.a. handler om en ændring af a-kassernes adgang til pensionsoplysninger, hvor a-kasserne fremover selv får mulighed for at indhente oplysninger direkte i skattemyndighedernes register. De skal ikke længere gå via Styrelsen for Arbejdsmarked og Rekruttering. De øvrige elementer i anden delaftale om bl.a. kontaktforløbet og uddannelsespålægget følger i et senere lovforslag.

Jeg ser frem til både behandling af det her lovforslag, men i meget høj grad også, at vi i fællesskab tager diskussionen endnu videre, i forhold til hvordan vi i fremtiden får en markant bedre beskæftigelsesindsats og meget gerne – som De Konservatives ordfører siger – på en måde, hvor vi både kan gøre det bedre og for færre penge. Tak.

Kl. 17:04

Den fg. formand (Annette Lind):

Tak til beskæftigelsesministeren. Der er ingen korte bemærkninger.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Beskæftigelsesudvalget. Hvis ingen gør indsigelse, betragter jeg dette som vedtaget.

Det er vedtaget.

Kl. 17:04

Meddelelser fra formanden

Den fg. formand (Annette Lind):

Der er ikke mere at foretage i dette møde.

Folketingets næste møde afholdes tirsdag den 7. februar 2023, kl. 13.00.

Jeg henviser til den dagsorden, der fremgår af Folketingets hjemmeside. Jeg skal i øvrigt henvise til ugeplanen, der fremgår af Folketingets hjemmeside.

Mødet er hævet. (Kl. 17:05).


23. møde

Tirsdag den 7. februar 2023 kl. 14.45

Dagsorden

1) Eventuelt: 3. behandling af lovforslag nr. L 26:

Forslag til lov om ændring af lov om institutioner for almengymnasiale uddannelser og almen voksenuddannelse m.v. (Afstandszoner i skoleåret 2023/24).

Af børne- og undervisningsministeren (Mattias Tesfaye).

(Fremsættelse 26.01.2023. 1. behandling 31.01.2023. Betænkning 02.02.2023).

2) 1. behandling af lovforslag nr. L 25:

Forslag til lov om tillægsbevilling for finansåret 2022.

Af finansministeren (Nicolai Wammen).

(Fremsættelse 31.01.2023).

3) 1. behandling af beslutningsforslag nr. B 13:

Forslag til folketingsbeslutning om sorgberedskab til familier med hjemmeboende børn, som pludseligt og tragisk mister mor eller far (borgerforslag).

Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Helene Liliendahl Brydensholt (ALT), Peter Seier Christensen (NB), Peter Kofod (DF) og Aaja Chemnitz (IA).

(Fremsættelse 05.01.2023).

4) 1. behandling af beslutningsforslag nr. B 14:

Forslag til folketingsbeslutning om, at sundhedsvæsenet også skal indebære tandbehandling (borgerforslag).

Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Helene Liliendahl Brydensholt (ALT), Peter Seier Christensen (NB), Peter Kofod (DF) og Aaja Chemnitz (IA).

(Fremsættelse 05.01.2023).

5) 1. behandling af lovforslag nr. L 15:

Forslag til lov om ændring af lov om afgift af naturgas og bygas m.v., lov om afgift af stenkul, brunkul og koks m.v., lov om energiafgift af mineralolieprodukter m.v., lov om afgift af bekæmpelsesmidler og forskellige andre love. (Forhøjelse af energiafgiften på fossile brændsler for erhverv efter Aftale om grøn skattereform af 8. december 2020 og omlægning af pesticidafgiften efter Politisk aftale om sprøjtemiddelstrategi 2022-2026 m.v.).

Af skatteministeren (Jeppe Bruus).

(Fremsættelse 25.01.2023).

6) 1. behandling af lovforslag nr. L 17:

Forslag til lov om gennemførelse af dobbeltbeskatningsoverenskomst og tilhørende protokol mellem Kongeriget Danmark og Den Franske Republik.

Af skatteministeren (Jeppe Bruus).

(Fremsættelse 25.01.2023).

7) 1. behandling af lovforslag nr. L 23:

Forslag til lov om ændring af lov om fremme af vedvarende energi. (Investeringsstøtte til forsøgsvindmøller, udbud af støtte til anvendelse af kemiske brændstoffer eller produkter fra elektricitet (Power-to-X), anvendelsesområdet for VE-ordningerne, tilsyn med elproducerende anlæg på havet og adgang til negativt pristillæg).

Af klima-, energi- og forsyningsministeren (Lars Aagaard).

(Fremsættelse 25.01.2023).

8) 1. behandling af lovforslag nr. L 24:

Forslag til lov om ændring af lov om varmeforsyning. (Overførsel af CO2-kvoter til statsstøttede CO2-fangstenheder og undtagelse af opvarmet vand fra geotermiske anlæg fra prisreguleringen).

Af klima-, energi- og forsyningsministeren (Lars Aagaard).

(Fremsættelse 25.01.2023).

Kl. 14:45

Anden næstformand (Jeppe Søe):

Mødet er åbnet.

Kl. 14:45

Samtykke til behandling

Anden næstformand (Jeppe Søe):

Det punkt, der er opført som nr. 1 på dagsordenen, kan kun med Tingets samtykke behandles i dette møde.

Kl. 14:45

Afstemning

Anden næstformand (Jeppe Søe):

Der stemmes om samtykke til behandling af dagsordenens punkt 1. Der skal, jævnfør forretningsordenens § 42, tre fjerdedeles flertal til et sådant samtykke, og afstemningen starter.

Afstemningen stopper.

For stemte 107 (S, V, M, SF, DD, LA, KF, EL, RV, DF, ALT og SP), imod stemte 0, hverken for eller imod stemte 0.

Dermed er samtykket givet.

Det første punkt på dagsordenen er:

1) 3. behandling af lovforslag nr. L 26:

Forslag til lov om ændring af lov om institutioner for almengymnasiale uddannelser og almen voksenuddannelse m.v. (Afstandszoner i skoleåret 2023/24).

Af børne- og undervisningsministeren (Mattias Tesfaye).

(Fremsættelse 26.01.2023. 1. behandling 31.01.2023. Betænkning 02.02.2023).

Kl. 14:46

Forhandling

Anden næstformand (Jeppe Søe):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 14:46

Afstemning

Anden næstformand (Jeppe Søe):

Der stemmes om lovforslagets endelige vedtagelse, og afstemningen starter.

Afstemningen stopper.

For stemte 90 (S, V, M, DD, LA, KF, RV, DF og SP), imod stemte 17 (SF, EL og ALT), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

2) 1. behandling af lovforslag nr. L 25:

Forslag til lov om tillægsbevilling for finansåret 2022.

Af finansministeren (Nicolai Wammen).

(Fremsættelse 31.01.2023).

Kl. 14:47

Forhandling

Anden næstformand (Jeppe Søe):

Forhandlingen er åbnet.

Ønsker nogen at udtale sig?

Da der ikke er nogen, der har bedt om ordet – ingen har ønsket at udtale sig – er forhandlingen afsluttet.

Jeg foreslår, at lovforslaget henvises til Finansudvalget, og hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

3) 1. behandling af beslutningsforslag nr. B 13:

Forslag til folketingsbeslutning om sorgberedskab til familier med hjemmeboende børn, som pludseligt og tragisk mister mor eller far (borgerforslag).

Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Helene Liliendahl Brydensholt (ALT), Peter Seier Christensen (NB), Peter Kofod (DF) og Aaja Chemnitz (IA).

(Fremsættelse 05.01.2023).

Kl. 14:47

Forhandling

Anden næstformand (Jeppe Søe):

Dette beslutningsforslag er udsprunget af et borgerforslag.

Forhandlingen er åbnet. Indenrigs- og sundhedsministeren.

Kl. 14:48

Indenrigs- og sundhedsministeren (Sophie Løhde):

Tak, formand. Vi skal i dag behandle beslutningsforslag B 13, som er fremsat på baggrund af et borgerforslag. Med beslutningsforslaget lægges der op til at etablere et sorgberedskab, som kommer på hjemmebesøg, når hjemmeboende børn pludselig mister en mor eller en far. Det foreslås, at beredskabet skal bestå af et tilbud om besøg, der skal foregå inden for et døgn efter dødsfaldet. Derudover foreslås det, at der sker et opfølgende besøg 2 måneder efter dødsfaldet.

For regeringen er det helt afgørende, at vi sørger for, at forældre og børn, der pludselig mister en pårørende, bliver grebet tidligt og får den rigtige hjælp. Vi har alle læst og hørt om de forfærdelige historier, der ligger bag beslutningsforslaget, og jeg tror, at vi alle i dag er helt enige om, at den historie, der også bliver fortalt, tydeligt viser, at indsatsen i dag ikke altid på nogen måde er tilstrækkelig eller god nok. Til gengæld findes der allerede i dag også en række forskellige indsatser på området. Som opfølgning på Folketingets behandling af B 23 i forrige folketingssamling om retten til børn som pårørende har vi nedsat en bredt sammensat tværfaglig arbejdsgruppe, som netop er i gang med at se på hele området. Arbejdsgruppen er nedsat med repræsentanter på tværs af de relevante ministerier og styrelser, Danske Regioner, KL, en lang række civilsamfundsorganisationer, herunder Kræftens Bekæmpelse, Det Nationale Sorgcenter, Børns Vilkår og Psykiatrifonden. Arbejdsgruppen skal foretage en gennemgang og afdækning af udfordringer og ikke mindst mulige løsninger på tværs af de relevante eksisterende regler og indsatser på området. Herudover skal arbejdsgruppen afdække de økonomiske omkostninger forbundet med nye initiativer, herunder eventuel ny lovgivning på området. Det arbejde er i vid udstrækning også relevant i forhold til beslutningsforslaget, som vi behandler her i dag, og målgruppen for arbejdsgruppen omfatter også børn og unge, der mister en forælder, og som er den målgruppe, vi netop drøfter i dag.

Derudover er der også en række andre initiativer og tilbud på området, som jeg synes er værd at have in mente for Folketinget. På sundhedsområdet har vi f.eks. regler om tilskud til behandling hos en psykolog, der også gælder for alle personer, der er pårørende til dødsfald, og derudover er der med SSA-reserven for 2020-2023 afsat 8 mio. kr. til at videreføre Det Nationale Sorgcenter. Centeret skal medvirke til at opbygge kompetencer og udbrede viden om tidlige indsatser og behandling af mennesker med kompliceret sorg. Det Nationale Sorgcenter har også fokus på at styrke og koordinere forskningen på området og systematisere og formidle viden på sorgområdet til aktører i såvel kommuner som regioner. Derudover er der med finansloven for 2021 afsat midler til Sorglinjen, der er et landsdækkende tilbud under Det Nationale Sorgcenter. Her kan pårørende og efterladte fra 13 år og op tale med frivillige, der selv har oplevet at miste et barn, en partner, en forælder eller søskende. På Social-, Bolig- og Ældreministeriets område er der desuden afsat varige driftsmidler på i alt 6,3 mio. kr. årligt til Børn, Unge & Sorg, som også er en afdeling i Det Nationale Sorgcenter. Afdelingens formål er at skabe lindring for børn og unge, som oplever død eller alvorlig fysisk sygdom i den nærmeste familie. På finansloven for 2022 er der derudover også afsat 5 mio. kr. årligt i 2023-2025 til en styrket indsats for børn som pårørende.

Hvorfor nævner jeg alle de mange forskellige initiativer og det, at der også er nedsat en samlet arbejdsgruppe? Det er bl.a. for at tydeliggøre, at det i Folketinget er besluttet at iværksætte en lang række forskellige indsatser på forskellige niveauer, men der er også taget initiativ til, at vi skal se bredere på det her område med den arbejdsgruppe, som vi også tidligere i Folketinget har været enige om.

Endelig kommer vi også fra regeringens side med en ny psykiatriplan og vil med historisk store investeringer prioritere yderligere 3 mia. kr. om året, så bevilling på psykiatriområdet vil være øget med 4 mia. kr. om 10 år – også et rigtig vigtigt område, når vi snakker om børn som pårørende.

I forhold til det konkrete forslag er jeg også nødt til at gøre opmærksom på, at der ikke er afsat finansiering eller er klarhed over forslagets økonomiske konsekvenser. Det er den kedelige del at skulle tale om en gang imellem med et beslutningsforslag, som indeholder rigtig mange gode intentioner, men det er naturligvis også vigtigt at være opmærksom på, at det er forbundet med betydelige meromkostninger, hvis det er, at vi beslutter at lægge en ny opgave ud til kommuner og regioner, hvilket der muligvis kan være grund til at gøre, hvis det er det, vi opnår enighed om, men som selvfølgelig i sidste ende også skal være finansieret.

Derudover mener vi også fra regeringens side, at vi skal være opmærksomme på, at det pågældende beslutningsforslag, som det er fremsat her, fokuserer på en meget snæver målgruppe. Der vil fagligt også være en række andre målgrupper end forældre til hjemmeboende børn ved pludselige dødsfald, som også har brug for en særlig indsats. Regeringen har desuden noteret sig, at organisationer på området har været ude at advare imod, at vi begynder at lave lovgivning på baggrund af enkeltsager i stedet for at tage fat i de grundlæggende problemer på området. Og der er som nævnt allerede flere initiativer i gang, der skal være med til at løfte området, herunder også nedsættelsen af den tværfaglige arbejdsgruppe, og derfor mener regeringen, at vi bør afvente dette arbejde, hvor intentionerne og målgruppen i beslutningsforslaget også kan indgå.

På den baggrund og samlet set kan regeringen ikke støtte beslutningsforslaget, som det ligger.

Kl. 14:54

Anden næstformand (Jeppe Søe):

Der er enkelte korte bemærkninger. Først er det hr. Peder Hvelplund.

Kl. 14:54

Peder Hvelplund (EL):

Tak for det. Og tak til ministeren for talen. Det er jo rigtigt, at der er blevet rejst en kritik af, at det her forslag kun adresserer et enkelt element på et område, der i det hele taget er forholdsvis komplekst, men det er der jo selvfølgelig en grund til. Det er jo, fordi flere forskellige grupper oplever, at det, der tilbydes i forhold til sorgberedskab og muligheden for sorgorlov i øvrigt, ikke slår til.

Derfor vil jeg godt bare spørge ministeren om noget. Nu nævner ministeren selv den arbejdsgruppe, der er nedsat, så har ministeren et bud på, hvornår der kan ligge et færdigt resultat fra den arbejdsgruppe? Det er det ene spørgsmål. Det andet spørgsmål går på, at noget af det, der bliver peget på, jo netop er behovet for at få lavet en national sorghandleplan, hvor der vel så også vil skulle findes finansiering til de initiativer, men hvor man netop kunne sikre det brede spektrum i forhold til hjælpen. Er regeringen villig til at igangsætte arbejdet med at få lavet en national sorghandleplan? For det er jo noget, der sagtens kan foregå, sideløbende med at en arbejdsgruppe arbejder.

Kl. 14:55

Anden næstformand (Jeppe Søe):

Ministeren.

Kl. 14:55

Indenrigs- og sundhedsministeren (Sophie Løhde):

I forhold til det konkrete forslag bed jeg i hvert fald mærke i, at flere organisationer, måske i virkeligheden lidt opsigtsvækkende, var ude at advare mod at lovgive på baggrund af enkeltsager. Som en af organisationerne sagde:

Normalt burde det jo være sådan, at vi ikke ville kunne få armene ned, og at vi bare ville omfavne det, fordi der var fokus på vores område. Alligevel appellerede de også til, at vi som Folketing ser på de her ting i en bredere sammenhæng. Der har været advarsler mod det konkrete indhold i forhold til besøg inden for de 24 timer, som nogle organisationer været ude at problematisere.

Det er ikke for at gå ind i en nærmere debat om det – jeg har bare noteret mig, at der også har været nogle faglige indvendinger i forhold til nogle af de ting, der bliver rejst. For der er ikke nogen tvivl om, at vi som regering fuldstændig anerkender intentionerne bag forslaget, og man kan heller ikke andet end at blive berørt, når man sidder og læser det. Til gengæld er det jo vigtigt, at nye initiativer sker med afsæt i ekspertviden på området, og også, at vi sikrer, at der er en sammenhæng med alle de andre øvrige initiativer, som vi har iværksat fra Folketingets side. Det var derfor, jeg også i min tale prøvede at nævne nogle af de ting, der allerede er sat i gang, som jeg synes er vigtigt at vi ser i en sammenhæng, i kombination med at vi nu også har besluttet at nedsætte den her arbejdsgruppe, hvor beslutningsforslagets intentioner og målgruppe også kan indgå, så de på den baggrund kan tage videre stilling. Tak.

Kl. 14:56

Anden næstformand (Jeppe Søe):

Tak. Spørgeren.

Kl. 14:56

Peder Hvelplund (EL):

Jeg synes ikke rigtig, jeg fik svar på de to spørgsmål, der dels handlede om tidsperspektivet, dels - og mindst lige så vigtigt - om, hvorvidt regeringen er villig til at støtte en national sorghandleplan. For jeg har jo også bemærket de kritikpunkter, der er blevet rejst, men det er jo i lige så høj grad en kritik af, at vi netop ikke har et samlet tilbud på hele det her område. Mere end det er en kritik af det enkelte forslag her, er det en kritik, der går på, at vi skal undgå at lave enkeltsagslovgivning, og at vi netop skal have et samlet udsyn på det. Og det vil jo netop kunne sikres med en national sorghandleplan.

Så vil ministeren ikke svare på, om regeringen er villig til at igangsætte arbejdet med at få lavet en national sorghandleplan?

Kl. 14:57

Anden næstformand (Jeppe Søe):

Ministeren.

Kl. 14:57

Indenrigs- og sundhedsministeren (Sophie Løhde):

Først og fremmest vil jeg beklage, at jeg ikke fik svaret på spørgsmålet om tidsperspektivet. Jeg har ikke lige på stående fod en nærmere deadline eller ramme for, hvornår det forventes afsluttet. Og hvis vi også her bliver enige om, at arbejdsgruppen får til opgave at se på det i relation til beslutningsforslaget her, så skal de selvfølgelig også have mulighed for at kunne tage højde for det i deres arbejde.

Vi er fra regeringens side optaget af at styrke området. Vi er optaget af, at det sker i sammenhæng med, hvad der er af allerede eksisterende indsatser, og at der også sker en koordination i forhold til de initiativer, vi iværksætter. Det er derfor, vi også nu ønsker at afvente den tværfaglige arbejdsgruppe, som vi tidligere i Folketinget har været enige om at nedsætte.

Kl. 14:58

Anden næstformand (Jeppe Søe):

Tak. Så er det fru Kirsten Normann Andersen.

Kl. 14:58

Kirsten Normann Andersen (SF):

Tak for det, og også tak fra mig for ministerens besvarelse. Jeg er enig i, at det er et stort og et svært spørgsmål, og store oplevelser kræver også nogle gange store handlinger, og det tror jeg at det her borgerforslag også er et udtryk for. For det viser sig jo, at vi på trods af de mange initiativer, som ministeren også har nævnt i sin besvarelse til forslaget, har rigtig mange ting rundtomkring. Man skal være heldig at bo det rigtige sted, og det synes jeg jo i virkeligheden er tankevækkende.

SF har fremsat forslag mange gange om, at vi skal sikre sorgberedskab i forhold til alle de former for sorg, som børn eller unge kan bliver udsat for. Om det er dødsfald, eller om det er alvorlig sygdom eller andet, giver det mening at gøre det. Så når ministeren henviser til den arbejdsgruppe, der er nedsat, skal jeg bare høre, om det er rigtigt forstået, at det er den hurtigtarbejdende tværfaglige arbejdsgruppe, som en lang række partier inklusive Venstre for et år siden blev enige om at vi skulle have nedsat, sådan at vi en gang for alle kunne få lavet et fælles ensartet arbejde for sorgberedskab i Danmark.

Kl. 14:59

Anden næstformand (Jeppe Søe):

Ministeren.

Kl. 14:59

Indenrigs- og sundhedsministeren (Sophie Løhde):

Arbejdsgruppen er nedsat, før jeg tiltrådte som minister. Som jeg har fået det oplyst af ministeriet, har arbejdsgruppens arbejde været sat på hold, på pause, i forbindelse med covid-19 og andre aktiviteter, der har gjort, at man ikke er kommet så langt, som man har ønsket. Det skal jo ikke forhindre os i – hvis vi ønsker det – med beslutningsforslagets intentioner her at bringe det ind i en større sammenhæng i forhold til at sige, at når nu det er en tværfaglig arbejdsgruppe, vi har været enige om at nedsætte med henblik på at se på det her område, at det så også tænkes med ind i det her. Og det kunne måske være noget af det, som vi kunne være enige om i forbindelse med en betænkning over beslutningsforslaget, såfremt der er ønske om det og opbakning til det blandt partierne i Folketinget.

Kl. 15:00

Anden næstformand (Jeppe Søe):

Værsgo for et opfølgende spørgsmål.

Kl. 15:00

Kirsten Normann Andersen (SF):

Men eftersom jeg kender det her beslutningsforslag fra SF rigtig godt og dermed også kender beretningen, som vi har lavet i fællesskab, så er jeg rimelig overbevist om, at det her borgerforslag sagtens kan rummes i den beretning, som vi også aftalte i marts sidste år. Og det er egentlig blot en appel om, at ministeren også tilkendegiver, at det skal være et hurtigtarbejdende udvalg, og at det ikke behøver være svært. Altså, vi har sundhedsplejersker i alle kommuner, så nogen er der derude, som ville kunne række ud til de her børn i de her svære situationer, hvis det var sådan, at vi blev enige om, at det skal man.

Kl. 15:00

Anden næstformand (Jeppe Søe):

Ministeren.

Kl. 15:00

Indenrigs- og sundhedsministeren (Sophie Løhde):

Jeg vil meget gerne være med til, at vi her i Folketinget også tilkendegiver i forhold til den tværfaglige arbejdsgruppe, som er nedsat, at vi synes, at intentionerne bag beslutningsforslaget her også skal afspejles i deres arbejde. Og jeg er fuldstændig enig med ordføreren i, at hvis man kigger på deres kommissorium, er der sådan set ikke noget til hinder for, at det også kan rummes i forhold til beslutningsforslaget her. Men det kræver også igen, at vi er enige om det som partier her i Folketinget, med henblik på at de så også kan komme videre med deres arbejde efter at have været forsinket.

Kl. 15:01

Anden næstformand (Jeppe Søe):

Der er ikke flere korte bemærkninger. Tak til indenrigs- og sundhedsministeren. Så går vi i gang med ordførerrækken, og det er allerførst fru Matilde Powers fra Socialdemokratiet.

Kl. 15:01

(Ordfører)

Matilde Powers (S):

Som socialdemokrat er det vigtigt for mig, at vi her i Danmark har et stærkt sikkerhedsnet, som griber folk, når der er brug for det. Det gælder selvfølgelig ikke mindst, når vi taler om børn, der mister en forælder. Her skal vi som samfund selvfølgelig være klar med støtte. Hver dag mister fem børn i Danmark en forælder, og i dag behandler vi et borgerforslag, som er stillet af en mor til et af de her børn, nemlig Anna-Sofie, som på tragisk vis oplevede at miste sin mand til akut hjertestop. Og midt i sin egen sorg skulle Anna-Sofie så også forholde sig til, hvordan hun skulle hjælpe sin 3-årige datter videre i hendes sorg. Det havde hun naturligvis brug for hjælp til, men den hjælp oplevede hun desværre at hun ikke fik, og derfor har hun, da hun fik overskud til det, senere stillet det her borgerforslag med henblik på at få etableret et sorgberedskab, som i fremtiden vil kunne gribe børn og forældre i akut sorg. Borgerforslaget har fået 50.000 underskrifter, og derfor behandler vi nu forslaget her i Folketinget.

Jeg har selv arbejdet som børnesygeplejerske i rigtig mange år, og her har jeg også været helt tæt på familier, der ligesom Anna-Sofies familie har mistet noget af det dyrebareste, de har: et barn, en søskende, en forælder. Det er altid lige hjerteskærende, man vænner sig aldrig nogen sinde til det. Og der skal selvfølgelig være hjælp at få, når man oplever så stor en sorg som familie. Man ved, at ubearbejdet sorg kan medføre alvorlige senfølger, og derfor er det også meget beklageligt, at Anna-Sofies familie ikke fik den hjælp, de havde brug for. Heldigvis findes der, som ministeren også har nævnt, allerede mange gode tilbud til sorgramte familier her i Danmark, f.eks. Sorglinjen, som er et telefonrådgivningstilbud, eller Det Nationale Sorgcenter, som har en række gruppetilbud. Der er også mange gode tilbud ude i vores kommuner og organisationer, f.eks. Kræftens Bekæmpelse.

Men Anna-Sofies historie vidner også om, at der alligevel er nogle huller i den hjælp, vi kan tilbyde. Enten handler det om, at vi er for dårlige til at fortælle borgerne om, hvad der findes af tilbud, eller også mangler der måske nogle tilbud, og det vil vi i Socialdemokratiet gerne dykke ned i og undersøge nærmere. Derfor lægger vi også op til i dag, at der arbejdes videre med emnet, så vi får kortlagt, hvad der måtte være af mangler, og får tænkt indsatsen sammen med de mange andre gode tilbud, vi allerede har. Som ministeren lige har fortalt, blev der sidste år nedsat en tværfaglig arbejdsgruppe til at se på hjælpen til børn som pårørende, og det er selvfølgelig helt naturligt, at de også arbejder med lige præcis det her emne.

På den baggrund kan Socialdemokratiet ikke tiltræde borgerforslaget, men i stedet vil vi rigtig gerne arbejde videre med emnet, og det fremgår også af et forslag til en betænkningstekst, vi har sendt rundt. Tak for ordet.

Kl. 15:04

Anden næstformand (Jeppe Søe):

Der er en kort bemærkning fra hr. Peder Hvelplund.

Kl. 15:04

Peder Hvelplund (EL):

Tak for det, og tak til ordføreren for talen, som jeg tror er ordførerens første hernede i Folketingssalen. Den kan jeg kun komplimentere ordføreren for – det gik ganske fremragende.

Ordføreren peger selv på den problemstilling, der er, med, at på trods af de tilbud, som ordføreren nævner der er på området, er der nogen, der falder igennem det sikkerhedsnet, som ordføreren selv nævner. Og det peger jo også på, at der er en problemstilling her, altså at det ikke er rimeligt, at det afhænger af, hvilken kommune man bor i, eller hvilken rådgivning man får, men at vi netop skal sikre, at der er et ensartet tilbud til alle, der bliver udsat for så skrækkelig en hændelse som det at miste et meget nært familiemedlem – de konsekvenser, det kan have for børn.

Så mit spørgsmål til ordføreren er: Er Socialdemokraterne enige i, at vi skal have lavet en national sorghandleplan, og at vi også skal være villige til at finde den tilstrækkelige finansiering, så vi kan få et ensartet tilbud i alle kommuner, og at det netop kan dække alle aspekter i forhold til det, man kan opleve i forbindelse med sorg, når man mister et nært familiemedlem?

Kl. 15:05

Anden næstformand (Jeppe Søe):

Ordføreren.

Kl. 15:05

Matilde Powers (S):

Tak. Socialdemokratiet vil i første omgang rigtig gerne have svar fra den her ekspertgruppe, så vi kan blive klogere på, om det her handler om, at der har været mangelfulde oplysninger fra de professionelle, som familien har været i kontakt med – om det måske, forhåbentlig, var et enkeltstående tilfælde, eller om det er et mere bredt problem. Og herefter vil vi tage stilling til, hvad det næste skridt skal være, alt efter resultatet.

Kl. 15:06

Anden næstformand (Jeppe Søe):

Spørgeren.

Kl. 15:06

Peder Hvelplund (EL):

Men når jeg er en lille smule utålmodig, er det jo, fordi det her er en velkendt problemstilling, og jeg har svært ved at se, hvorfor vi skal afvente svaret fra en arbejdsgruppe, før vi ligesom tager beslutning om, at det, arbejdsgruppen kommer med, skal munde ud i en national sorghandleplan, hvor vi også forpligtiger os til at finde den tilstrækkelige finansiering.

Jeg skal bare høre ordføreren, om hun ikke er enig i, at det bliver nødvendigt med en national sorghandleplan, hvis vi skal sikre, at der ikke er den ulighed, i forhold til hvordan vi hjælper de familier, der havner i en krise.

Kl. 15:06

Anden næstformand (Jeppe Søe):

Ordføreren.

Kl. 15:06

Matilde Powers (S):

Jeg synes, det er svært at svare på endnu, om det bliver nødvendigt. Jeg har brug for at se resultaterne fra den her ekspertgruppe. Og de resultater er ikke kommet endnu, selv om arbejdet gik i gang for noget tid siden, som ministeren også redegjorde for. Så jeg har svært ved at svare på, hvad løsningen skal være, før jeg hører rådene fra ekspertgruppen.

Kl. 15:07

Anden næstformand (Jeppe Søe):

Tak til ordføreren. Så er det den næste ordfører. Det er hr. Christoffer Aagaard Melson.

Kl. 15:07

(Ordfører)

Christoffer Aagaard Melson (V):

Tak for det. At miste en far eller en mor er en tragedie for et barn, der kan få negative konsekvenser. Det bringer barnet i en meget sårbar situation, der kan være svær for familien og især for barnet selv at håndtere. Forløbet bag forslaget her understreger, at det er et område, vi skal have kigget på. For regeringen er det vigtigt at sikre, at der bliver grebet tidligt ind med den rette hjælp. Derfor er vi også glade for, at der allerede er igangsat en række initiativer på området, som der også er afsat midler til. Dem skal vi sikre bliver tænkt sammen, og vi skal sikre, at de fungerer, som de skal. Derfor er vi også glade for, at der på baggrund af Folketingets behandling af B 23 sidste år allerede er nedsat en tværfaglig arbejdsgruppe, der skal komme med anbefalinger til initiativer, herunder ny lovgivning på området, der kan være med til at styrke den indsats, man kan gøre for de her børn.

Vi skal også have afdækket de økonomiske konsekvenser af de forskellige anbefalinger. Anbefalingerne forventes som sagt også at være relevante i forhold til børn og unge, der pludseligt og tragisk mister en forælder, hvilket dette beslutningsforslag jo omhandler. Derfor mener vi, at det er rigtigt, at vi afventer anbefalingerne, og at vi selvfølgelig også læser de her anbefalinger med det her forslag i mente.

Det er også vigtigt, at vi får klarhed over finansieringen og eventuelt, hvordan vi skal frembringe den her finansiering. Det er også vigtigt for regeringen, at vi får kigget lidt bredere på den gruppe af børn, der bliver udsat for situationer, som har de her livsomstyrtende konsekvenser, så vi ikke glemmer nogen på vejen. Selv om vi selvfølgelig gerne vil gøre det så hurtigt som muligt, er det vigtigt, at vi også tager os den tid, det tager, og at vi får et tilstrækkelig stærkt fagligt grundlag for, at vi får gjort det på den rigtige måde og får indsatserne tænkt sammen.

Med de ord vil jeg sige, at vi ikke kan støtte det konkrete forslag, men vi ser meget, meget frem til at arbejde videre med området, og på baggrund af den her arbejdsgruppes anbefalinger håber vi, at vi kan få et konstruktivt samarbejde med alle Folketingets partier om, hvordan vi netop sikrer, at der er den rigtige hjælp, når man kommer ud for de forfærdelige situationer.

Kl. 15:09

Anden næstformand (Jeppe Søe):

Der er ingen korte bemærkninger. Tak til ordføreren. Den næste ordfører er hr. Rasmus Lund-Nielsen.

Kl. 15:09

(Ordfører)

Rasmus Lund-Nielsen (M):

Mange tak, hr. formand. Pludseligt at miste en tæt pårørende kan sætte sig uudslettelige spor i ens psyke. Det ved jeg, fordi min egen mor mistede sin mor som bare 4-årig. Det har påvirket hendes måde at være i verden på helt frem til i dag. Jeg ved det også fra alle de mennesker, jeg har talt med i min praksis som psykolog, hvis liv var gået i opløsning efter tabet af deres nærmeste. Det er et af livets mest forbandede vilkår, at vi skal miste dem, vi elsker. Jo tidligere i livet det sker, jo mere ødelæggende kan det være.

Børn, der mister en mor eller en far, skal derfor ikke stå alene. De har brug for nogen at dele sorgen med for at komme videre. Nogle børn har stærke relationer og netværk og kan derfor få hjælp til at bearbejde sorgen dér, andre får hjælp i regi af en frivillig forening eller sygesikringens psykologordning. Endelig er der desværre nogle, som vi taber på gulvet, på trods af at der i dag findes en række gode tiltag og faglige anbefalinger fra bl.a. Sundhedsstyrelsen, som på forskellig vis sætter fokus på børn og unge som pårørende.

Desværre er initiativerne spredte, og anbefalingerne bliver ofte ikke efterlevet. F.eks. viser en undersøgelse fra Det Nationale Sorgcenter, at Sundhedsstyrelsens anbefalinger sjældent bliver efterfulgt i praksis. Faktisk svarer tre ud af fire hospitalsledere, at de ikke kender til anbefalingerne. Resultatet er desværre, at tusindvis af børn og unge på trods af gode intentioner ikke får den hjælp, som de har brug for, og det er ikke godt nok.

Derfor deler jeg fuldt ud forslagets intention om, at børn og unge, der mister en forælder, bliver grebet tidligt og får den rette hjælp. Jeg er helt enig i, at der er behov for stærkere og mere forpligtende indsatser på området, som kan sikre, at pårørende bliver lyttet til og støttet, når de mister en forælder. Ligeledes tror jeg, at alle, der er til stede i salen i dag, er enige om, at forslagsstillerens forløb, der ligger til grund for forslaget her, har været kritisabelt og langtfra tilstrækkeligt, hvilket ligeledes understreger, at indsatsen i dag ikke altid er god nok. Af samme årsag blev der sidste år nedsat en tværfaglig arbejdsgruppe i forbindelse med Folketingets behandling af B 23 bestående af en række interessenter, herunder bl.a. Børns Vilkår og Kræftens Bekæmpelse, som skal komme med anbefalinger til initiativer med henblik på ny lovgivning, der kan reducere risikofaktorer hos børn og unge som pårørende.

Desværre er arbejdet blevet forsinket og derfor endnu ikke fremlagt, hvilket er beklageligt, for det er vigtigt, at vi har et dækkende vidensgrundlag, som vi kan træffe kvalificerede beslutninger ud fra. Derfor ønsker vi at afvente resultaterne af arbejdsgruppen, og først når det arbejde foreligger, kan vi træffe beslutning om, hvilken lovgivning der er behov for, og hvordan den eventuelt skal finansieres.

Moderaterne kan på den baggrund ikke støtte forslaget. Men det er vigtigt at understrege, at vi er optaget af at løse problemet med mennesker, der som forslagsstilleren oplever at stå alene oven på et tragisk dødsfald, og jeg vil derfor afslutningsvis gerne takke Anna-Sofie for hendes indsats for, at vi som samfund får sat yderligere fokus på dette problem, og bare afslutningsvis sige tusind tak for det og tak for ordet.

Kl. 15:13

Anden næstformand (Jeppe Søe):

Der er ingen korte bemærkninger, så tak til ordføreren. Næste ordfører er fru Kirsten Normann Andersen.

Kl. 15:13

(Ordfører)

Kirsten Normann Andersen (SF):

Tak for det. I SF finder vi det helt afgørende, at vores børn tilbydes den rette hjælp, når de er i krise. Det har vi selv stillet forslag om ved flere lejligheder – senest for et år siden. Det gælder naturligvis også, når noget så tragisk som en forælders dødsfald sker, som det er sket for Anna-Sofies børn. I gennemsnit mister fem børn faktisk hver dag en af deres forældre – fem børn i dag, fem børn i morgen. Et dødsfald i så nær en relation kan have alvorlige og langsigtede konsekvenser, hvis børnene ikke får den rette hjælp, og derfor skal vi selvfølgelig også sikre, at den rette hjælp er tilgængelig.

SF støtter derfor også op om forslaget om, at vi sikrer et sorgberedskab til familier med hjemmeboende børn, der pludselig mister mor eller far. De i øvrigt gode tilbud, vi jo har mange steder, er spredt og ikke systematisk sammenhængende, men det giver mening at bygge oven på og ved siden af alt det, som vi gør i forvejen. Der er behov for, at vi forpligter os til ikke at overse de børn, der pludselig mister en forælder. Vi skal have sat hjælpen ind i en systematik, der gør, at det er nemt at gå til, og som i højere grad også sikrer, at ingen børn bliver overset. Et sorgberedskab er en vigtig del af forebyggelse af alvorlig mistrivsel. Når børn mister en forælder, får de sværere forudsætninger sammenlignet med andre børn, og det kan have utrolig alvorlige og langsigtede konsekvenser, hvis børnene ikke mødes med den rette hjælp. Vi bliver derfor nødt til at overveje, hvad vi sparer på sorgberedskabet, når vi taler om, hvad det koster.

I SF synes vi, det er et rigtig godt og vigtigt borgerforslag, men vi er for så vidt også interesseret i at gå længere end det. I 2021 fremsatte vi et beslutningsforslag, der forpligtede os på at reducere risikofaktorerne hos børn, hvis pårørende i hjemmet rammes af dødsfald eller kritisk sygdom, alvorlig skade, rusmiddelafhængighed eller psykisk lidelse. Det gjorde vi, fordi vi ved, at det ikke kun er dødsfald, der kan have langsigtede konsekvenser for børnene. Forslaget blev desværre ikke stemt igennem, men et stort flertal blev enige om en beretning, en hurtigtarbejdende arbejdsgruppe skulle nedsættes, og det er så godt nok ganske vist et år siden. Det er en skam, for vi kunne have hjulpet mange børn, der har brug for vores hjælp. I SF er vi fortsat meget interesseret i at sikre hjælp til alle børnene, og jeg håber, mine kolleger også vil genoverveje kraftigt at bakke op om det forslag, vi allerede dengang fremsatte. Jeg lytter mig til, at ministeren siger, at der er nedsat en hurtigtarbejdende arbejdsgruppe, og jeg tror, der blev henvist til den beretning, som jeg omtaler her, og som et stort bredt flertal var enige om i marts sidste år, og jeg håber, at det udvalg snart kan barsle med forslag til, hvordan vi løser den her opgave enkelt og på en måde, hvor ingen familier synes de kommer til at stå alene.

Som sagt er borgerforslaget rigtig godt, det er ikke tilstrækkeligt, men det er et skridt på vejen, og SF kommer til at stemme for det. Og jeg skulle hilse fra den radikale ordfører, som også støtter forslaget. Tak for ordet.

Kl. 15:17

Anden næstformand (Jeppe Søe):

Der er ingen korte bemærkninger. Tak til ordføreren. Næste ordfører er hr. Jens Henrik Thulesen Dahl.

Kl. 15:17

(Ordfører)

Jens Henrik Thulesen Dahl (DD):

Tak for det. Det her forslag vil indføre et sorgberedskab til familier med hjemmeboende børn, som kommer på hjemmebesøg, når hjemmeboende børn pludselig mister en mor eller en far. Baggrunden for borgerforslaget er et tragisk forløb, hvor en kvinde mistede sin mand, og hvor der angiveligt ikke var nogen hjælp at hente, da hun kom ud fra sygehuset.

I Danmarksdemokraterne er vi fuldstændig enige i, at der selvfølgelig skal være hjælp i de situationer. Det, der så ligger i det, er, om vi skal handle og lovgive på baggrund af et enkelt forslag og prøve at målrette os det, eller om vi skal sige, at det her er et symptom på noget, der ikke er godt nok. Vi har et arbejde i gang, og ministeren nævnte også, at vi står foran en større plan på psykiatriområdet.

Vi hører om et beslutningsforslag og en beretning, der jo desværre er et år gammel, og hvor der i beretningen stod, at der skulle komme en afrapportering sidste sommer, og at der skulle være lavet et lovforslag ultimo 2022. Der er helt givet forskellige grunde til, at det ikke er gået så hurtigt, som man drømte om. Det oplever vi jo desværre ofte. Vi oplevede det ofte med den tidligere regering; nu håber jeg, at den nuværende regering er mere til at lægge pres på, og jeg håber, at ministeren har sørget for, at der nu bliver sat gang i det her udvalg.

Det, der jo er centralt, er, at vi ikke bare skal løse enkelte små hjørner af problemet; vi skal egentlig kigge på det lidt bredere. Derfor er det jo heller ikke uden grund, at Det Nationale Sorgcenter anbefaler, at der udarbejdes en national handlingsplan, og at vi egentlig ser på det her i forhold til alle de områder, hvor der er et behov, at vi får det kortlagt, og at vi får styr på økonomien i det, så vi kan få det tilbage her til en beslutning.

Derfor må jeg sige i dag, at vi ikke støtter vedtagelsen af det her beslutningsforslag med baggrund i et borgerforslag. Men vi vil meget, meget gerne være med til at lave en beretning, der lægger pres på, så man hurtigere end den beretning, der er fra marts sidste år, rent faktisk kommer videre og får gjort noget ved det her, og at vi får nogle konkrete forslag ind, som også hænger sammen med den psykiatrihandlingsplan, vi overordnet set skal have lavet, så vi kan vedtage dem her i Folketinget. Jeg håber jo også, at vi meget snart kommer til at forhandle hos ministeren; det kan være, vi kan få svar på det senere i dag.

Så dermed vil jeg egentlig bare sige tak for ordet, og at vi bakker op om en beretning.

Kl. 15:20

Anden næstformand (Jeppe Søe):

Tak til ordføreren. Der er ingen spørgsmål. Så går vi videre i ordførerrækken, og næste taler er fru Louise Brown.

Kl. 15:20

(Ordfører)

Louise Brown (LA):

Tak for det. Jeg har glædet mig til at stå her i dag til min debut på denne landets fineste talerstol. Det er en stor ære – ikke mindst fordi vi i dag drøfter et borgerforslag, og borgerforslag er jo netop borgernes måde at komme helt herind i salen på, og det koncept er jeg stor fortaler for. Så tak for forslaget, og tak til de mange borgere, der har skrevet under, så vi i dag kan stå her, om end lidt forsinket, og debattere forslaget.

Det her borgerforslag er enormt sympatisk og vedkommende. Desværre er der familier, der oplever, at den ene forælder pludselig dør, enten på grund af sygdom eller ulykke. Og uanset hvad årsagen er, er det altid en tragedie for familien. Det er desværre ikke noget, vi kan lovgive os ud af; det er ikke noget, vi selv kan styre. Døden er et vilkår, men jeg er sikker på, at de fleste af os ønsker, at den kommer så sent som muligt.

Jeg har hørt forældre, der har mistet et barn, udtale, at det er noget af det mest forfærdelige, man kan opleve. Det er ikke en naturlig rækkefølge. Det skal være forældrene, der går bort først. Ja, det skal det, men det er jo heller ikke meningen, at forældre skal gå bort, mens deres børn er små. Jeg synes ikke, man skal måle sorg, for det er jo ikke til at vide, hvordan det føles inden i andre mennesker, men jeg er sikker på, at det at miste en forælder alt, alt for tidligt også er ekstremt smertefuldt. Det er også forkert. Og når man er meget lille, forstår man måske ikke, hvad det er, der sker. Urimeligheden i det kan være svær at forstå og at leve med. Derfor er det også vigtigt, at der er nogen, der taler med børnene om det og med den efterladte forælder og de andre pårørende.

Jeg kender selv flere familier, hvor den ene forælder er gået bort – i én familie på grund af en bilulykke, i en anden på grund af en hjerneblødning, og i en tredje og en fjerde var det opslidende cancerforløb. Min egen mand mistede sin mor, da han var meget lille. Men Viola og Hasse havde lige fundet hinanden; de var glade og lykkelige, og sammen fik de lille Louis. Desværre fik de ikke lov til at opleve kærligheden sammen særlig længe. Hasse fik cancer. De kæmpede længe, og ad flere omgange så det faktisk også lysere ud, men til sidst kunne Hasses krop ikke mere. Louis var 5 år, da hans far døde. Det er ikke engang et år siden, og de kæmper stadig med sorgen.

Jeg har stor sympati for det her borgerforslag, og selvfølgelig skal der være nogen, der kan hjælpe, hvis en familie har brug for hjælp, og det er der altså heldigvis også allerede. Jeg har gennem flere år arbejdet i et frivilligcenter. Frivilligcentrene er til for at støtte alle de frivillige foreninger, der rundtom i landet hver eneste dag arbejder for at gøre livet nemmere for bl.a. udsatte borgere. Og man er udsat, når man er i sorg. Ens hverdag er blevet revet væk under en, og alt det, man troede var normalt og leverpostej, er pludselig væk. Man er i krise.

Gennem mit arbejde her er jeg stødt på en masse forskellige foreninger og tilbud, hvor man netop tager sig af mennesker i sorg – familier i sorg, børn i sorg. Jeg kan bl.a. nævne folkekirkens sorggrupper, Skyggebørn, Søskendekram, Kræftens Bekæmpelses sorggrupper, Det Nationale Sorgcenters Sorglinjen, og så er der Selvhjælp Danmark, som over hele landet også tilbyder sorggrupper til børn og voksne. Og det her er bare et udsnit. For det er det, Danmark kan, Foreningsdanmark, og det skal vi værne om. Og som jeg har hørt så mange gange før, og som jeg selv har citeret et utal af gange: De frivillige kan noget, som de professionelle ikke kan.

Når jeg har talt med udsatte borgere om deres frivillige tilbud, er det netop det, de sætter pris på – at det netop ikke er mennesker, der får løn for at hjælpe dem, som hjælper, men mennesker, der gør det, fordi de har lyst til det. Og hermed siger jeg ikke, at alle de meget dygtige og kompetente medarbejdere, vi har derude i det offentlige, ikke har lyst til at udføre deres arbejde, for selvfølgelig har de det – det er jeg helt overbevist om – men det gør altså en forskel, om du får løn eller ej. Det betyder noget for modtageren.

Det er klart, at i visse tilfælde skal der professionel hjælp til. En frivillig kan ikke fjerne en nyre, bare fordi han har lyst til det – det kan han måske godt, men det er nok ikke med helt det samme udfald, som hvis det var en kirurg, der gjorde det. Så jeg underkender slet ikke det, de fagprofessionelle kan og gør. Og nogle gange er der brug for dem, og i de tilfælde er jeg også sikker på at der er nogle, der hjælper, nogle, der holder hånden under de mest sårbare familier og sørger for at tilbyde dem den rette hjælp eller guide dem i retning af, hvor hjælpen findes. For ingen skal stå alene, hvis de har brug for hjælp.

Danmark har heldigvis en stor mængde tilbud til familier i sorg, både frivillige og professionelle. Så lad os sammen gøre, hvad vi kan, for at gøre hinanden opmærksomme på dem, så vi alle kan få den hjælp, vi måske har brug for, hvis ulykken skulle ramme. Jeg forstår fuldt ud, at det kan være svært selv at række ud til nogle af de her frivillige organisationer, når man er i dyb sorg, og derfor kan der også være behov for en mere struktureret indsats. Jeg synes dog ikke, der er behov for at opfinde et nyt statsligt system med statsansatte sorgkonsulenter, men der kunne godt være en idé i, at staten gennem de mange dygtige frivillige organisationer kan tilbyde en mere struktureret indsats til de familier, der rammes af sorg, og som ikke selv har overskud til at søge den hjælp, de har brug for. Tak for ordet.

Kl. 15:25

Anden næstformand (Jeppe Søe):

Der er ikke nogen korte bemærkninger, så selv tak for ordet og for talen – den første af slagsen for ordføreren. Og den næste ordfører er hr. Per Larsen.

Kl. 15:25

(Ordfører)

Per Larsen (KF):

Tak for det, formand, og tak til forslagsstillerne for at stille det her forslag, som jo er stillet på baggrund af en meget tragisk begivenhed. Som andre har været inde på, er der rent faktisk hver evig eneste dag fem børn, der mister en forælder, og det er selvfølgelig ganske voldsomt og traumatiserende for et barn at miste en nær pårørende eller en forælder. Derfor skal der selvfølgelig også være et tilbud, et professionelt tilbud, som kan tage hånd om de traumer og de lidelser, der bliver, sådan at børnene kan få bearbejdet hændelsen.

Men vi er jo rent faktisk i gang, for som andre også har været inde på, behandlede vi jo i 2022 et forslag, B 23, som kort fortalt går ud på, at kommuner og regioner forpligter sig til at udvikle og sikre en national praksis, der har til formål at reducere risikofaktorer hos børn, hvis forældre, søskende eller en anden voksen, som et barn har bopæl hos, rammes af dødsfald, kritisk sygdom, alvorlig skade, rusmiddelafhængighed eller psykiske lidelser. Det udmøntede sig så i den her beretning, hvor stort set samtlige Folketingets partier var enige om, at regeringen skal nedsætte en hurtigtarbejdende tværfaglig arbejdsgruppe med repræsentanter fra Danske Regioner, Kommunernes Landsforening, Sundhedsministeriet, Social- og Ældreministeriet, Børne- og Undervisningsministeriet, Sundhedsstyrelsen og relevante organisationer, bl.a. Danske Patienter, Kræftens Bekæmpelse, Bedre Psykiatri, Børns Vilkår og Mødrehjælpen, som skal komme med anbefalinger til initiativer, herunder eventuelt ny lovgivning, der kan reducere risikofaktorerne hos børn, som er pårørende til f.eks. forældre, der lider af kritisk sygdom, en psykisk lidelse eller alvorligt misbrug.

Det er ganske skammeligt, at det arbejde ikke er afsluttet endnu, for det var rent faktisk meningen, at arbejdsgruppen skulle barsle med det medio 2022, med henblik på at vi kunne implementere ny lovgivning i løbet af 2022. Vi skal simpelt hen have et beredskab, som bygger på nationale standarder, og som kan give et ensartet tilbud i hele Danmark. Tak for ordet.

Kl. 15:27

Anden næstformand (Jeppe Søe):

Tak til ordføreren. Så er det hr. Peder Hvelplund.

Kl. 15:28

(Ordfører)

Peder Hvelplund (EL):

Tak for det, formand. Først og fremmest tusind tak til forslagsstillerne for at stille det her borgerforslag. Jeg synes, det er imponerende, og at det i hvert fald aftvinger respekt, at man, når man selv har været i en situation, som har været umådelig tragisk, så også har overskuddet til at rejse en problemstilling og prøver på netop at bruge det som anledning til at sikre at undgå, at andre kommer i tilsvarende situationer. Derfor stor tak og stor respekt til stillerne af borgerforslaget.

Det er rigtigt, som andre ordførere tidligere har været inde på, at vi jo også havde debatten om B 23 tilbage i 2022, og der var Enhedslisten også med i den fælles beretningstekst, der blev lavet, netop ud fra, at det var nødvendigt at få en mere samlet tilgang til det her spørgsmål. Det er også stadig væk vores udgangspunkt i forhold til det. Jeg synes, det er nødvendigt med en mere samlet tilgang, netop fordi det her ikke kun handler om børn, der mister forældre, det kan også være børn, der mister søskende. I det hele taget handler det mere om den forebyggende indsats, altså det, at vi både sikrer, at der er et sorgberedskab, og sikrer, at de børn, der måtte være i de familier, der bliver ramt af sådan en tragedie, også kommer videre, og så vi kan være med til at forebygge tilstødende lidelser med baggrund i det – altså senere traumer og andet.

Men jeg må også sige, at jeg har en vis utålmodighed, for da vi vedtog beretningen om, at der skulle laves en arbejdsgruppe, der skulle arbejde med det her, var det med en klar forventning om, at der ville komme et udkomme fra den arbejdsgruppe forholdsvis hurtigt, fordi der var en bred enighed om, det her var en dagsorden, der skulle løftes. Men nu står vi så her i dag og skal behandle et borgerforslag, som måske ikke adresserer hele problemstillingen, men som adresserer et meget centralt og relevant spørgsmål i forhold til spørgsmålet om sorgberedskab, og derfor synes jeg også det er utilfredsstillende, at der endnu ikke ligger noget fra arbejdsgruppen, og derfor bliver Enhedslistens tilgang også, at vi kommer til at bakke op om det her borgerforslag, netop ud fra den tilgang, at det, man foreslår, er noget, vi synes er en rigtig god idé, og at det er nogle helt rimelige krav og nogle helt rimelige betingelser, man laver i forhold til et sorgberedskab. Derfor kommer vi til at bakke op om forslaget. Men det ændrer ikke på, at jeg synes, det er nødvendigt, at vi også får set på den mere helhedsorienterede tilgang, at vi får en hurtig afrapportering fra arbejdsgruppen, og at vi også allerede nu får igangsat arbejdet med en national sorghandleplan, for uanset hvad arbejdsgruppen måtte komme frem til, er det jo afgørende, at vi får en ensartet tilgang til hele spørgsmålet om sorgberedskab, så der ikke er en forskel, efter hvilken kommune man bor i, hvilken rådgivning man får, hvilken specifik situation man er blevet sat i, men at vi netop har et fintmasket sikkerhedsnet, der sikrer, der bliver givet et tilbud, uanset hvor man bor, uanset hvilken situation man er havnet i.

Det er det, der er det afgørende for os, og derfor er der for mig at se slet ikke nogen tvivl om, og det er der ikke for Enhedslisten, at det her handler om, at vi skal have et nationalt sorgberedskab, at vi skal sikre, at der også tilvejebringes den tilstrækkelige finansiering, så det bliver et ensartet tilbud, der kan tilbydes i samtlige landets kommuner, og at det netop kan adressere alle de aspekter af den problemstilling her.

Men som sagt kommer vi til at støtte borgerforslaget, fordi vi synes, det er nogle helt rimelige betingelser, der bliver opstillet i det. Det er nogle rimelige krav til hjælp og til et beredskab, der bliver beskrevet, og derfor kommer vi til at bakke op om det, men vi vil samtidig arbejde for, at vi netop får sikret, at arbejdsgruppen får leveret hurtigt, altså at det bliver et hurtigtarbejdende udvalg, og at vi også samtidig vil arbejde for en national sorghandleplan. Men vi kommer til at bakke op om borgerforslaget, som det ligger her.

Kl. 15:32

Anden næstformand (Jeppe Søe):

Tak til ordføreren. Næste ordfører er fru Mette Thiesen, Dansk Folkeparti.

Kl. 15:32

(Ordfører)

Mette Thiesen (DF):

Tusind tak. Jeg tror, vi alle sammen har haft sorg tæt inde på livet, og jeg tror, vi alle sammen ved, hvor lammende og hvor ødelæggende det kan være, hvordan man kan føle, at man er ude på helt dybt vand, at man er ved at drukne, og at man simpelt hen ikke ved, hvordan man kommer op igen. Når man står som familie i sådan en situation, er det vanvittig nødvendigt, at man får hjælp, hvis man har brug for det. Der er selvfølgelig nogle familier, som har en masse familiemedlemmer osv., de kan trække på i forhold til at komme videre gennem sorgen men vi ved også, at det for mange er rigtig svært at adressere det, når nogen er i sorg. Det kan være rigtig svært at række hånden ud, for kommer man nu til at træde nogen over tæerne, og derfor vil der også være rigtig mange, som har svært ved at håndtere det, når de mister en, der er så tæt på en, at de næsten ikke føler, de kan fortsætte uden den person. Det er jo det, vi adresserer i dag, og det er så vigtig en problemstilling.

Jeg vil bare starte med at sige tusind, tusind tak til dem, som har stillet borgerforslaget, tusind tak til alle de mennesker, der har skrevet under på det, for det her er så vigtigt. Jeg er selv skolelærer, jeg har også oplevet, når børn har været i sorg, og jeg kan også huske fra min egen tid, da jeg gik i folkeskolen, hvordan specifikt en af mine veninder faktisk mistede begge sine forældre, og hvor meget det ødelagde, fordi det var så svært at komme videre. Jeg skal da være fuldstændig ærlig at sige, at jeg dengang også, nu var jeg selvfølgelig heller ikke så gammel, syntes, det var rigtig svært at række ud, for hvad skulle man sige? Der er jo ikke nogen ord, der kan udfylde det tomrum, når nogen mister en, de elsker så ekstremt højt. Derfor synes vi sådan set også i Dansk Folkeparti, at det her er et rigtig, rigtig godt borgerforslag, og vi har også tænkt os at støtte det.

Jeg synes, det var rigtig godt, at der kom et forslag om en beretning, det håber jeg vi er flere der kan mødes om, for jeg tror også, vi alle sammen kan blive enige om, at der skal sættes lidt mere tempo på det her, for det må ikke være sådan, at der er nogen familier derude, der drukner i sorgen, og som ikke får den livline, ikke får den redningskrans, som det kan være, at der er nogen, der træder til og hjælper, når man står i en situation, som man har svært ved håndtere selv. Derfor glæder jeg mig også til, at vi efterbehandler det her forslag.

Der er også en masse ting omkring, hvor meget det vil koste, at vi skal have en ensartet indsats, alle de her forskellige ting. Men det er ekstremt vigtigt, og det er også ekstremt vigtigt, at der bliver handlet på det her nu, for det må ikke være sådan, at der er nogle familier derude, der går under, fordi de ikke kan få den rigtige hjælp, når de står i den kæmpe livskrise, som det er at miste en, som er med til at holde en oven vande.

Så vi støtter borgerforslaget og støtter også, at der bliver lavet en beretning blandt forhåbentlig rigtig mange partier, så vi virkelig kan få sat fart på det her og få landet en rigtig god løsning meget snart. Tak.

Kl. 15:35

Anden næstformand (Jeppe Søe):

Tak til ordføreren. Næste ordfører på talerstolen er fru Christina Olumeko.

Kl. 15:36

(Ordfører)

Christina Olumeko (ALT):

Tak, formand. At miste en forælder pludseligt er noget af det mest forfærdelige, et barn kan opleve. Samtidig kan det også være et kæmpe chok for den efterladte forælder, der både skal tage hånd om sin egen sorg, men også barnets eller børnenes sorg. Når børn eller familier mister, kan der være stor forskel på, hvor godt et netværk familien har til at hjælpe dem igennem den måske sværeste tid, de kommer til at opleve i deres liv. Der kan også være forskel på, hvilke indsatser den pågældende kommune, som familien bor i, har at byde på. Alt andet lige vil pludseligt dødsfald i de fleste tilfælde kræve akut hjælp fra professionelle fagpersoner.

Sådan en hjælp får alle familier, der pludselig mister en forælder, desværre ikke i dag. Det kan have store konsekvenser for børn såvel som voksne, at hjælpen ikke rykker ud i tide. Derfor støtter Alternativet forslaget.

I forslaget står der ikke, hvordan sorgberedskabet skal organiseres, og her forestiller vi os et videre arbejde, hvis forslaget stemmes igennem, og at der skal trækkes på ekspertviden og forskning, så indsatsen bliver så effektfuld og fagligt funderet som muligt.

Nogle af mine kollegaer har også peget på, at der ikke er et overblik over forslagets økonomiske konsekvenser. Men her vil jeg bare pointere, at hvis 2 timer med en sorgrådgiver i det første døgn af et sorgforløb kan forhindre varig mental mistrivsel og traumer, så er det den bedst mulige menneskelige såvel som økonomiske investering, vi kan foretage som samfund. Tak for ordet.

Kl. 15:37

Anden næstformand (Jeppe Søe):

Tak til ordføreren.

Da der ikke er flere, der har bedt om ordet, er forhandlingen sluttet.

Jeg foreslår, at forslaget til folketingsbeslutning henvises til Sundhedsudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

4) 1. behandling af beslutningsforslag nr. B 14:

Forslag til folketingsbeslutning om, at sundhedsvæsenet også skal indebære tandbehandling (borgerforslag).

Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Helene Liliendahl Brydensholt (ALT), Peter Seier Christensen (NB), Peter Kofod (DF) og Aaja Chemnitz (IA).

(Fremsættelse 05.01.2023).

Kl. 15:38

Forhandling

Anden næstformand (Jeppe Søe):

Forhandlingen er åbnet. Allerførst er det indenrigs- og sundhedsministeren.

Kl. 15:38

Indenrigs- og sundhedsministeren (Sophie Løhde):

Beslutningsforslaget, vi her behandler, omhandler at indføre vederlagsfri tandpleje for alle borgere. To meget lignende beslutningsforslag, nemlig B 9 og B 15, om vederlagsfri tandpleje blev behandlet her i Folketingssalen tilbage i henholdsvis februar 2021 og januar 2022. De beslutningsforslag var også begge fremsat på baggrund af tidligere borgerforslag.

Grundlæggende er det jo en supersympatisk tanke at indføre vederlagsfri tandpleje for alle, men det er også et meget, må man sige, omkostningstungt forslag, hvilket jeg skal vende tilbage til i afslutningen af min tale.

Tandplejen, som vi kender den, er indrettet med en vis form for egenbetaling i dag, som det jo i øvrigt også gælder på en række andre områder i vores sundhedsvæsen, som når vi f.eks. henter medicin på apoteket, får fysioterapi og psykologhjælp. Det er værd at bemærke, at danskernes tandsundhed faktisk overordnet set er god, og at den har forbedret sig markant hen over de seneste årtier. Men der er fortsat et problem med ulighed i vores tandsundhed i vores samfund, og derfor har vi også igennem årene indført forskellige former for særordninger, herunder omsorgs-, special- og socialtandplejen, som er målrettet borgere med udsat tandsundhed, og hvor behandlingen enten er vederlagsfri eller med et loft over egenbetalingen.

Derudover er der en række tilskudsordninger på Beskæftigelsesministeriets område, som kan afhjælpe økonomisk vanskeligt stillede borgere til at få dækket egenbetaling til tandbehandling. Det gælder eksempelvis vanskeligt stillede folkepensionister, som kan få hjælp efter reglerne om helbredstillæg, og det gælder borgere, som modtager hjælp i kontanthjælpssystemet, og som har ret til at få dækket en stor del af deres udgifter til tandbehandling.

På sigt vil vi gerne fra regeringens side se på, om der kan laves en ny model for voksentandplejen, som bl.a. kan reducere nogle af de udfordringer, vi har på området, men som jeg indledte med, synes jeg, det er nødvendigt at vende tilbage til økonomien i forslaget, fordi den er helt central. Vederlagsfri tandpleje til alle vil koste et ganske betydeligt milliardbeløb, hvis det var, at vi vedtog det her i morgen i Folketinget, og det er der nu engang ikke anvist finansiering til i forslaget, og på den baggrund kan regeringen ikke støtte op om borgerforslaget.

Kl. 15:41

Anden næstformand (Jeppe Søe):

Første korte bemærkning er fra hr. Peder Hvelplund.

Kl. 15:41

Peder Hvelplund (EL):

Tak for det, formand, og tak til ministeren for talen. Jeg tror, at en af de ting, som Venstre formentlig har lært af de her regeringsforhandlinger, er, at hvis man skal spise en elefant, gør man det bedst i bidder. Derfor vil jeg også godt høre, om det måske var noget, man kunne grave videre i i forhold til spørgsmålet om at få afskaffet brugerbetaling i sundhedsvæsenet, uanset om det handler om tænder, om det handler om receptpligtig medicin, eller om det handler om lægehenviste ydelser. Er regeringen villig til gradvis at afskaffe den brugerbetaling, der er for tandbehandling? For det har jo nogle afledte negative konsekvenser både i forhold til forebyggelse, i forhold til ulighed i sundhed, og netop i forhold til at vi skal undgå at stå i en situation, hvor der er nogle borgere, som reelt ikke får den hjælp, som vi egentlig alle sammen er enige om at de berettiget til. Så er regeringen villig til gradvis at afskaffe den brugerbetaling, der er i sundhedsvæsenet, når nu man ikke er villig til at æde elefanten på én gang?

Kl. 15:42

Anden næstformand (Jeppe Søe):

Ministeren.

Kl. 15:42

Indenrigs- og sundhedsministeren (Sophie Løhde):

Altså, generelt har jeg ikke nogen ambitioner om hverken at æde en hel elefant eller spise en elefant i bidder. Og vi har fra regeringens side ikke noget ønske om at indføre mere brugerbetaling i vores sundhedsvæsen. Vi har allerede rigtig meget brugerbetaling på rigtig mange niveauer i vores sundhedsvæsen. Men hvis man skal gå ind og støtte et forslag som eksempelvis det, vi behandler her i dag, er det bare et grundlæggende princip for den her regering, at der også skal være noget økonomisk ansvarlighed, som handler om, at tingene skal være finansierede.

Derfor kan vi ikke støtte et borgerforslag, hvor man up front udskriver en regning på et meget stort milliardbeløb, uden at der er anvist den fornødne finansiering. Er det lig med, at man så ikke kan se på at indrette brugerbetalingen anderledes? Er det lig med, at man ikke kan nedsætte brugerbetalingen ad åre på nogle områder? Nej, det er det ikke lig med. Vi har sådan set også tidligere, mens mit eget parti har været i regering, været med til at nedsætte brugerbetalingen på en række områder og også været med til at omlægge brugerbetalingen. Men alting skal nu engang i sidste ende finansieres krone for krone, for det handler om også at være økonomisk ansvarlig, uanset hvor gode intentionerne med et forslag er.

Kl. 15:43

Anden næstformand (Jeppe Søe):

Spørgeren.

Kl. 15:43

Peder Hvelplund (EL):

Det er jeg fuldstændig enig i. Det er også derfor, at når vi i Enhedslisten har foreslået at afskaffe brugerbetalingen på de tidligere nævnte områder, er det jo netop fuldt finansieret.

Men det, jeg godt kunne tænke mig at høre ministeren om, er netop spørgsmålet om gradvis at afskaffe brugerbetalingen på de områder her. For refusionen af voksentandplejen baserer sig jo også på, at den er udgiftsneutral, altså at der ikke skal tilføres flere midler. Men er det regeringens tilgang, at man er villig til at tilføre midler til det her område, så vi også gradvis kan afskaffe den brugerbetaling, som vi jo bl.a. på Enhedslistens initiativ ved seneste finanslov fik taget første skridt mod at afskaffe ved at hæve aldersgrænsen for, hvor lang tid man kan få hjælp fra den kommunale tandpleje?

Kl. 15:44

Anden næstformand (Jeppe Søe):

Ministeren.

Kl. 15:44

Indenrigs- og sundhedsministeren (Sophie Løhde):

Først og fremmest er jeg jo glad for, at Enhedslistens ordfører i dag siger, at alle forslag skal være finansierede. Det glæder jeg mig til, når der også fremover skal trykkes på knapperne i Folketingssalen: at man ikke stemmer for ufinansierede forslag. For det synes jeg da at vi fortsat har til gode at se sådan systematisk og konsekvent indført på alle områder.

Der er løbende blevet tilført flere penge til tandområdet på en række områder. Det er der blevet, mens mit eget parti har været i regering, det er der blevet under tidligere socialdemokratisk ledede regeringer, og det er der også blevet, mens Enhedslisten har været støtteparti. Kan man se på en anden fordeling af den brugerbetaling, der har været? Ja, det kan man godt se på i en sammenhæng. Men hvis man skal nedsætte brugerbetalingen på nogle områder, skal tingene nu engang jo også finansieres krone for krone. Og det er det, jeg forholder mig til i forhold til det konkrete forslag her, for der er der ikke anvist finansiering af en udgift, som repræsenterer adskillige milliarder kroner årligt, hvis det er, Folketinget støtter det.

Kl. 15:44

Anden næstformand (Jeppe Søe):

Tak for det. Næste spørger er fru Kirsten Normann Andersen.

Kl. 15:45

Kirsten Normann Andersen (SF):

Tak for det, og også tak fra mig for ministerens tale. Jeg hæfter mig ved, at ministeren anerkender, at der virkelig er brug for en ny model for voksentandpleje, og så tænker jeg, at det har vi sagt til hinanden, siden jeg kom i Folketinget i 2016, mere eller mindre uafbrudt, uden at vi sådan har rykket rigtig meget på det bortset fra i den seneste regeringsperiode, hvor det lykkedes at få en finanslov, hvor vi prioriterede at aftrappe brugerbetaling – afskaffe brugerbetaling på bestemte områder og aftrappe fremadrettet. I SF vil vi rigtig gerne fjerne brugerbetaling på sundhed, fordi det skaber ulighed.

Når ministeren er meget optaget af finansiering, forstår jeg det godt. Det er jeg også. Vi mener også, at tingene skal finansieres. Men en forudsætning for, at vi overhovedet kan komme i gang med at tale finansiering, er dog, at vi også vil prioritere. Hvis afskaffelse af brugerbetaling skal på finansloven, skal det først og fremmest prioriteres. Mener ministeren, at brugerbetaling på tandpleje i dag rammer så skævt, at der er grund til, at man også får finansieret det på en finanslov?

Kl. 15:46

Anden næstformand (Jeppe Søe):

Ministeren.

Kl. 15:46

Indenrigs- og sundhedsministeren (Sophie Løhde):

Jeg er sådan set åben over for at sige, at der er forskellige områder i vores sundhedsvæsen, hvor fordelingen af brugerbetaling ikke nødvendigvis er specielt logisk indrettet. Der er meget af brugerbetalingen i vores sundhedsvæsen, som jo er historisk betinget, altså det er betinget af, hvilke ordninger der er blevet indført på hvilke tidspunkter. Det er derfor, jeg siger, at man jo sagtens kan have en politisk åben diskussion om, om man kunne indrette det på en bedre måde.

Men hvis det handler om konkret at afskaffe brugerbetaling på nogle områder inden for sundhedsvæsenet, skal tingene finansieres krone for krone. Det er blot det princip, vi vedkender os, i forhold til at borgerforslaget her jo lægger op til at udskrive en meget stor milliardregning, uden at der er anvist finansiering til den.

Kl. 15:46

Anden næstformand (Jeppe Søe):

Spørgeren.

Kl. 15:46

Kirsten Normann Andersen (SF):

Det anerkender vi, og jeg tror heller ikke, at det her forslag ville kunne lade sig gøre på kort sigt. Det ville tage en årrække at få fjernet al form for brugerbetaling. Så den korte version er bare: Brugerbetaling på sundhed skaber ulighed, og det bliver dyrt på den lange bane, hvis ikke man får ordnet sine tænder. Er ministeren enig i, at brugerbetaling på sundhed skaber ulighed i sundhed mere end nogen andre former for brugerbetaling?

Kl. 15:47

Anden næstformand (Jeppe Søe):

Ministeren.

Kl. 15:47

Indenrigs- og sundhedsministeren (Sophie Løhde):

Ja, derfor har vi heller ikke fra regeringens side noget ønske om at indføre mere brugerbetaling i vores sundhedsvæsen. Jeg synes også, at forslagets tanke her er sympatisk. Det kunne jo være dejligt, at tandområdet var som mange andre områder i vores sundhedsvæsen, hvor man ikke skulle tænke over, om det var knæet, man brækkede, eller det var tænderne, som knækkede. Derfor er der jo meget historisk tilfældighed over, hvordan brugerbetaling er fordelt i vores sundhedsvæsen. Det gælder også, hvis vi snakker fysioterapi, medicin, og nu snakker vi tænder her i dag. Der er det vigtige, synes jeg, også at være opmærksom på nogle af alle de mange ordninger, vi ad åre har indført. Der, hvor det rammer rigtig hårdt i relation til ulighed, har vi jo sådan set indført rigtig mange ordninger, også på tandområdet.

Kl. 15:48

Anden næstformand (Jeppe Søe):

Tak. Så er det hr. Torsten Gejl.

Kl. 15:48

Torsten Gejl (ALT):

Tak. Tak for talen. Nu er det tredje gang, vi står her med et borgerforslag, og nu er det 150.000 gange, en dansker har skrevet under på, at vi skal have gratis tandbehandling i sundhedssystemet. Ministeren fejer det bare af bordet ved at sige, at de ingen finansiering har. Jamen altså, kan vi ikke hjælpe dem lidt? Kan vi virkelig slet ingenting gøre? Har ministeren ingen idéer? Ved ministeren f.eks., hvilke sygdomme der er afledt af dårlige tænder og betændelse i tænderne? Kan ministeren komme med nogle af de eksempler, så vi måske kan snakke om, hvilke besparelser vi kunne få i behandlingen af de sygdomme? Kunne det eventuelt være, at hvis vi slap for at behandle de sygdomme, der er resultat af dårlige tænder, fik vi faktisk penge til at finansiere gratis tandbehandling?

Kl. 15:49

Anden næstformand (Jeppe Søe):

Ministeren.

Kl. 15:49

Indenrigs- og sundhedsministeren (Sophie Løhde):

Jeg er udmærket opmærksom på, at der findes en række sygdomme, som vi sagtens kan stå her specifikt og diskutere i Folketingssalen i dag. Noget af det, der er allervigtigst, synes jeg, når vi snakker ulighed i sundhed og her også tandsundhed, er jo opmærksomheden omkring, at der er mennesker, som ikke har den økonomiske formåen, som ordføreren for Alternativet eller undertegnede her har, til selv at kunne betale for at gå til tandlægen og få ordnet tænder. Der er det jo helt afgørende, at vi sikrer, at der også er et sikkerhedsnet under dem, og det findes der en række forskellige ordninger i vores sundhedsvæsen, i beskæftigelseslovgivningen, til at sikre.

Men selv om et forslag bliver fremsat for tredje gang, gør det det jo ikke mere finansieret, tredje gang det kommer ufinansieret i Folketingssalen, og vi kan ikke som en økonomisk ansvarlig regering stemme for et forslag, ej heller selv om det er tredje gang, når der ikke er anvist finansiering, og dermed udskrive en stor milliardregning, som der ikke er fundet pengene til.

Kl. 15:50

Anden næstformand (Jeppe Søe):

Spørgeren.

Kl. 15:50

Torsten Gejl (ALT):

Forskellen er bare, at de borgere, der nu for tredje gang har fået samlet 50.000 underskrifter, ikke har flere hundrede embedsmænd i ryggen. Det har ministeren. Jeg synes da godt, vi kan hjælpe de borgere. Er der en eller anden regel, der siger, at det er forbudt for os at hjælpe borgere med at finansiere legitime spørgsmål, som de med møje og besvær samler 50.000 underskrifter til gang på gang på gang? Hvorfor er det, vi ikke rækker ud og siger: Lad os se på det; lad os se, hvad de sygdomme koster samfundet, og om vi måske kunne finansiere det med afledte besparelser?

Kl. 15:50

Anden næstformand (Jeppe Søe):

Ministeren.

Kl. 15:50

Indenrigs- og sundhedsministeren (Sophie Løhde):

Uanset at et forslag bliver fremsat for tredje gang, henholder jeg mig til, at myndighederne jo vurderer – og dermed også de embedsmænd, der bliver henvist til – punkt 1, at forslaget er ufinansieret, og punkt 2, at selv hvad der kan være af opvejede positive gevinster ved at lave en vederlagsfri tandpleje, på ingen måde opvejer, at det her forslag vil koste et stort milliardbeløb, hvis det var, vi vedtog det i morgen. Det er man da nødt til at forholde sig til i Folketingssalen, uanset hvor godt et formål og hvor sympatisk et formål et beslutningsforslag måtte repræsentere, og dermed er man nødt til at forholde sig til, at der også skal være fundet den fornødne finansiering til det.

Kl. 15:51

Anden næstformand (Jeppe Søe):

Tak til ministeren. Den første ordfører er fru Camilla Fabricius.

Kl. 15:51

(Ordfører)

Camilla Fabricius (S):

Tak, formand. En af mine kammerater, Jens, har fået nye tænder, og inden da havde han voldsom paradentose. Han havde huller, og han manglede faktisk også en del tænder. For Jens har levet et hårdt liv. Han har bl.a. levet på gaden, og han har drukket i lange perioder af sit liv. Og så har han oplevet, at han i dag bliver mødt helt anderledes, fordi han har fået et pænt, nyt smil. For et godt smil er faktisk væsentligt for os alle sammen. Det at blive mødt med pæne tænder og et smil, der når øjnene, kender vi alle sammen. Men det er ikke alle, der kan møde andre på den måde, så jeg og Socialdemokratiet har sympati for borgerforslaget, som vil gøre tandbehandling gratis for alle.

Vi ved, at det at kunne gå til tandlægen har en social slagside, og som socialordfører ved jeg også, at der er rigtig mange sårbare og udsatte mennesker i psykiatrien, som har store udfordringer med både deres tænder, deres tandhygiejne og med overhovedet at komme af sted til tandlægen. Vi ved, at der stadig væk er stor ulighed i tandsundheden for de allermest udsatte, så jeg er glad for, at vi med den tidligere regering har taget nogle gode skridt bl.a. med gratis tandpleje for unge op til 21 år og med vederlagsfri tandpleje for mennesker med udsathed.

Det er også vigtigt for mig, at vi lige bruger tiden her i Folketingssalen til også at tale om nogle af de andre udfordringer, der er på tandbehandlingsområdet. Vi er f.eks. udfordret af, at der simpelt hen ikke findes tandlæger placeret over hele Danmark, at dækningen i provinsen kan være mere spredt end dækningen i byerne, og at det også giver en ulighed i sundheden, som vi også ser det i andre dele af sundhedsvæsenet.

Vi ved også, at der er en række medicintyper, som kan give bivirkninger som mundtørhed, og som kan få direkte indflydelse på, hvordan ens mund og ens tænder er. Jeg kunne godt tænke mig, at vi med det her forslag også i udvalget får en diskussion og en behandling af, hvordan man kan få nedbragt de bivirkninger, der f.eks. kan være ved antidepressiva og psykofarmaka. For der er en direkte kobling, sådan at man kan have dårlige tænder, som er afledt af de sygdomme, man ellers kan have, og det at tage et forslag, som ellers er meget dyrt og omkostningsfuldt, til faktisk at løfte det op og prøve at tale om tandsundhed generelt og tale om de udfordringer, der er med ulighed i sundheden, synes jeg er en fornuftig ting.

Men som ministeren også meget tydeligt og klart redegjorde for, kommer det her forslag ikke med nogen finansiering, og med de nuværende udgifter på brugerbetaling er det her forslag meget dyrt. Socialdemokratiet kan derfor ikke bakke op om borgerforslaget.

Kl. 15:54

Anden næstformand (Jeppe Søe):

Der er et spørgsmål fra hr. Peder Hvelplund.

Kl. 15:54

Peder Hvelplund (EL):

Tak for det, og tak til ordføreren for talen. Nu nævnte ordføreren også selv, at i sidste periode tog vi nogle skridt til at afskaffe noget af den brugerbetaling, både i forhold til socialt udsatte, men i særlig grad i forhold til de unge op til 22 år, hvor vi jo netop kan sige, at her udvider vi den kommunale tandplejeordning – altså den vederlagsfri tandlægeordning – netop med det hensyn, at det er de universelle ydelser, vi skal udvide.

Jeg skal bare høre, om Socialdemokraterne er enige i, at den udvikling skal fortsætte, og om det er nogle initiativer, som vi vil kunne se at regeringen også kommer til at tage, altså at udvide de ordninger med at gøre tandlæge vederlagsfri, så flere grupper får gavn af det, og så vi netop får gjort op med den ulighed, som ordføreren selv peger på er en konsekvens af egenbetalingen.

Kl. 15:55

Anden næstformand (Jeppe Søe):

Ordføreren.

Kl. 15:55

Camilla Fabricius (S):

Tusind tak for spørgsmålet. Altså, jeg synes også, som ordføreren siger, at det med den vederlagsfri tandpleje for unge mennesker var en rigtig god ting at få vedtaget. Vi ved også, at det har betydning for, hvad det er for et liv, man efterfølgende får, når man får etableret en god tandsundhed, som går noget længere tid op i ungdommen.

Nu spørger ordføreren ret præcist til, om Socialdemokratiet er villig til at udbygge ordningen. Altså, det er i hvert fald vigtigt for os, at vi arbejder benhårdt på at udligne uligheden i sundheden og også i tandsundheden, men at vi specifikt vil gå ind at øge ordningen, har vi ikke nogen planer om.

Men jeg synes, at ministeren har redegjort klart for, at der er hele den regulering af voksentandplejen, som jeg synes vil give mening at ordføreren for Enhedslisten så bringer ind i det, og som det vil være væsentligt at få kigget på.

Kl. 15:56

Anden næstformand (Jeppe Søe):

Spørgeren.

Kl. 15:56

Peder Hvelplund (EL):

Men nu er det, fordi vi i sidste regeringsperiode tog nogle skridt – altså, det var efter vores opfattelse slet ikke tilstrækkelige skridt og slet ikke vidtgående nok, men det var dog skridt i retning af at få afskaffet brugerbetalingen – og det gjorde vi jo sammen med Socialdemokraterne, dengang vi havde et flertal. Det er derfor, det er lidt interessant at høre, om Socialdemokraterne så har skiftet holdning i forhold til at sige, at nu har man ikke den samme ambition om at afskaffe brugerbetaling; nu stiller man sig mere tilfreds med status quo.

Så jeg skal bare høre, om ordføreren er af den opfattelse, at vi skal have afskaffet egenbetaling, og om det at få nedbragt andelen af egenbetaling er noget, regeringen også vil arbejde for, også i forhold til tandlæge.

Kl. 15:57

Anden næstformand (Jeppe Søe):

Ordføreren.

Kl. 15:57

Camilla Fabricius (S):

Altså, Socialdemokratiet er aldrig tilfreds med ulighed i sundhed. Socialdemokratiet er aldrig tilfreds med ulighed, men der er jo forskellige måder at gribe det an på.

Jeg synes også, at jeg i min ordførertale har peget på nogle steder, hvor der er nogle andre ting, vi kan gøre – f.eks. se på, hvad det er for nogle krav og hvad det er for nogle dialoger, vi har, i forhold til hvordan vi f.eks. behandler udsatte borgere, som har brug for forskellige typer medicin; vi kan se, at der er en direkte kobling.

Det synes jeg er et væsentligt sted at trække ind. Men det her er et nyt flertal, og det skal vi jo lære at bruge på en ny måde.

Kl. 15:58

Anden næstformand (Jeppe Søe):

Så er det fru Kirsten Normann Andersen.

Kl. 15:58

Kirsten Normann Andersen (SF):

Tak for det, og tak for talen. Jeg vil gerne prøve at holde lidt fast i det spørgsmål, som hr. Peder Hvelplund nævner, for hvis man virkelig mener, at brugerbetaling skaber ulighed i sundhed, bliver man jo også nødt til at beslutte, at man på et eller andet niveau vil begynde at aftrappe brugerbetaling.

Altså, Dunja Fogelberg Hansen, som har været med til at lave det her borgerforslag, har fået en regning på 49.000 kr. efter endt kræftbehandling. Jeg tror faktisk, der er rigtig mange borgere rundtomkring i samfundet, som ikke er i stand til at betale den regning. Skal man vælge at få ordnet sine tænder, eller skal man lade være med at få ordnet sine tænder?

Jeg er stolt af nogle af de aftaler, vi har lavet sammen med Socialdemokratiet i den tidligere regering. Man kan ikke på den ene side sige, at vi vil gøre op med ulighed i sundhed, og på den anden side sige, at vi ingen initiativer har til at fjerne brugerbetalingen, som skaber ulighed i sundhed. Hvad er Socialdemokratiets initiativer nu?

Kl. 15:59

Anden næstformand (Jeppe Søe):

Ordføreren.

Kl. 15:59

Camilla Fabricius (S):

Tak for det. Jeg er også – både på mine egne og Socialdemokratiets vegne – stolt af de aftaler, vi har lavet. Jeg synes, at vi havde en god periode, og jeg synes helt ærligt, vi har lavet nogle rigtig gode initiativer. Det kræver selvfølgelig også, at vi med den nye konstellation i den nye regering finder nogle muligheder for at kunne udligne uligheden, og jeg synes faktisk, jeg har været meget skarp på at sige, at jeg synes, der er nogle steder, hvor vi kan være med til at gøre det.

Et af de steder er f.eks., at den her regering jo har peget på en fuldt finansieret 10-årsplan for psykiatrien. Og det er om noget med til at sikre, at vi kommer et væsentligt skridt tættere på at komme uligheden til livs. Så jeg køber faktisk ikke ind på det her med, at vi ikke har initiativer. Spørgsmålet er jo bare, om man sætter lighedstegn mellem brugerbetaling og ulighed i sundhed. Jeg synes, der er en række ting, som vi har peget på at vi gør noget ved. Men vi er da overhovedet ikke i mål; der er da mange steder, hvor der stadig væk er stor ulighed.

Kl. 16:00

Anden næstformand (Jeppe Søe):

Spørgeren.

Kl. 16:00

Kirsten Normann Andersen (SF):

Det er bare så forskelligt, hvordan de her regninger rammer folk. Hvis det er en kræftsygdom, der er årsag til, at jeg har fået ødelagt mine tænder på grund af kemobehandlingen og strålebehandlingen, og jeg så får en regning på 49.000 kr., så kan jeg jo ikke gøre for det, kan man sige.

Hvis det er psykofarmaka, som ordføreren selv er inde på, der ødelægger tænderne, kan jeg jo ikke bare lade min medicin ligge. Jeg bliver stadig nødt til at skulle have den. Så jeg er stadig væk nødt til at gøre noget i forhold til det. Er det et loft, der skal sættes over priserne, så man undgår, at borgere, der har afsluttet et kræftforløb, får en regning på 49.000 kr., eller hvad er Socialdemokraternes forslag til at løse problemet med ulighed i sundhed?

Kl. 16:01

Anden næstformand (Jeppe Søe):

Tak. Ordføreren.

Kl. 16:01

Camilla Fabricius (S):

Tak for det. Altså, jeg synes jo, at det giver mening at placere det forslag, som SF stiller og jeg lytter mig til er SF's forslag, i de forhandlinger omkring den voksentandplejeregulering, som man alligevel skal i gang med at forhandle. Jeg har peget på, at jeg synes, der er nogle ting om, hvordan vi ser på medicinering i det hele taget. Er der nogen bivirkninger for den kræftramte? Vi arbejder med så mange steder, hvor vi også arbejder med bivirkninger. Jeg synes, at vi skal gå ind og kigge på, hvordan vi gør det. Jeg tror, det er et godt sted at handle. Men som jeg tidligere har sagt, er der ulighed i sundhed, og det skal vi gøre noget ved.

Kl. 16:01

Anden næstformand (Jeppe Søe):

Dermed tak til ordføreren. Og den næste ordfører er hr. Christoffer Aagaard Melson.

Kl. 16:01

(Ordfører)

Christoffer Aagaard Melson (V):

Tak for det. God tandsundhed er vigtigt, og derfor er det også vigtigt at yde hjælp til de borgere, der har mest brug for det, især økonomisk, i forhold til at komme til tandlægen. Og heldigvis, selv om tandplejen indebærer selvbetaling, eksisterer der en række særordninger og tilskudsordninger på området, der har til formål at mindske uligheden i tandplejen. Der er helt sikkert ting, vi kan gøre bedre, og dem skal vi hele tiden arbejde på at gøre bedre, f.eks. i forhold til hvordan vi sikrer bedre forebyggelse, bedre overgang og større social lighed i tandsundheden og ikke mindst mere rimelige priser. Det er alt sammen ting, som det er vigtigt for Venstre at vi løbende kigger på.

I forhold til det konkrete og jo meget sympatiske forslag er der desværre ikke fundet det meget store milliardbeløb, det vil kræve at indføre gratis tandbehandling til alle. Derfor kan vi ikke støtte forslaget i Venstre, selv om det er sympatisk og vi selvfølgelig deler intentionen om, at vi skal arbejde for, at flere får mulighed for at få den bedst mulige tandbehandling.

Kl. 16:03

Tredje næstformand (Karsten Hønge):

Der er en kort bemærkning til hr. Peder Hvelplund, Enhedslisten.

Kl. 16:03

Peder Hvelplund (EL):

Tak for det. Jeg har forstået, at Venstre ikke kan pege på en finansiering. Det har Enhedslisten så gjort, altså, vi har jo foreslået det her flere gange og har også peget på en konkret finansiering. Det er muligt, at Venstre nok ikke vil æde den en til en. Vi har dog fremlagt en finansiering til netop at gøre op med den helt åbenlyse urimelighed og ulighed i sundhed, som det skaber, når der er egenbetaling på tandbehandling. Men jeg kunne godt tænke mig at spørge ordføreren, når nu ordføreren siger, at Venstre anerkender intentionen, og at det er sympatisk: Hvilke initiativer vil Venstre så tage for i hvert fald at imødekomme det her forslag og finde finansieringen til om ikke at indføre det hele på en gang så til at tage initiativer til at mindske egenbetalingen? Jeg kan faktisk ikke huske det, men jeg tror, at Venstre undlod at stemme om forslaget om at fjerne egenbetalingen til tandbehandling for personer op til 22 år. Men har Venstre andre initiativer til at fjerne egenbetalingen på tandbehandling?

Kl. 16:04

Tredje næstformand (Karsten Hønge):

Ordføreren.

Kl. 16:04

Christoffer Aagaard Melson (V):

Lige nu har vi bl.a. prioriteret, at vi vil bruge 3 mia. kr. for at styrke psykiatrien. Vi har en akutplan på bedding til 2 mia. kr. Så vi kommer til at prioritere sundhed rigtig højt. Og p.t. har vi ikke skaffet finansiering til at fjerne egenbetalingen på tandbehandling. Det er jo alt sammen prioriteringer, og rigtig mange ting er jo sympatiske, og vi vil rigtig gerne gøre så meget som muligt for alle grupper, der har problemer, og som kunne have brug for noget mere hjælp. I virkelighedens verden er det jo bare sådan, at vi ikke har råd til at gøre det hele samtidig, og derfor har vi lagt en anden prioritering frem end at bruge et meget, meget stort milliardbeløb på at gøre det gratis at gå til tandlægen, og det er jo en ærlig diskussion, at man har nogle forskellige prioriteringer, i forhold til hvordan pengene skal bruges.

Kl. 16:05

Tredje næstformand (Karsten Hønge):

Spørgeren.

Kl. 16:05

Peder Hvelplund (EL):

Jeg tror nu, at man med de 7 mia. kr. i skattelettelser, man lægger op til, ville komme et pænt stykke af vejen i forhold til at gøre tandbehandling vederlagsfri. Så det er jo ikke, fordi der ikke kan findes penge. Altså, det er regeringen jo også villige til. Man vælger bare at give dem i skattelettelser frem for konkret at være med til at reducere uligheden i sundhed. Så det er jo et politisk valg; det er ikke et spørgsmål om, at midlerne ikke er til stede. Så derfor vil jeg bare spørge ordføreren, om ordføreren ikke vil anerkende, at det, at der er egenbetaling, medfører en ekstrem ulighed i sundhed, at det medfører følgesygdomme, og at det er noget, vi skal have afskaffet på sigt.

Kl. 16:05

Tredje næstformand (Karsten Hønge):

Ordføreren.

Kl. 16:05

Christoffer Aagaard Melson (V):

Altså, ulighed i tandsundhed vil medføre følgesygdomme. Nu er det heldigvis sådan, at de grupper, der har mindst, i høj grad kan få hjælp til tandbehandlinger. De grupper, der måske kan have lidt svært ved at gå til tandlægen, er f.eks. lavtlønnede, og derfor synes jeg jo også, at man kan se, at det, at vi giver skattelettelser til langt de fleste i bunden, jo også giver helt almindelige hårdtarbejdende danskere lidt flere penge i hverdagen, som man jo også kan bruge på at prioritere at komme til tandlægen. Så det er jo ikke sådan, at det at sikre, at helt almindelige mennesker ikke bliver flået i skat, ikke også hjælper dem i forhold til f.eks. at have råd til at komme til tandlægen.

Kl. 16:06

Tredje næstformand (Karsten Hønge):

Næste korte bemærkning er til fru Kirsten Normann Andersen, SF.

Kl. 16:06

Kirsten Normann Andersen (SF):

Tak for det, og tak for talen. Jeg lyttede mig heller ikke til, at der var stor hjælp at hente fra Venstre i forhold til at få afskaffet brugerbetaling på sundhed. Derfor har jeg også lyst til at stille ordføreren et spørgsmål om noget. Jeg har tidligere nævnt Dunja, som har været med til at lave det her borgerforslag. Hun har fået behandlet en kræftsygdom, og kemobehandlingen har forårsaget, at hun har fået nogle skader på tænderne og nu står med en regning på 49.000 kr. Så jeg vil bare spørge ordføreren, om ordføreren mener, det er en rimelig egenbetaling for kræftbehandlingen for Dunja.

Kl. 16:06

Tredje næstformand (Karsten Hønge):

Ordføreren.

Kl. 16:06

Christoffer Aagaard Melson (V):

Vi kan altid finde enkeltsager, og nu har jeg ikke været nede i den enkelte sag og kender ikke omstændighederne en til en, men selvfølgelig er der sager, hvor regningen kan virke urimelig, og der er der selvfølgelig en dialog, vi skal have her i Folketinget om, om vi kan gå ind og kigge på nogle af de her ting og sikre, at folk ikke skal gå fra hus og hjem. Den konkrete sag kan jeg ikke tage stilling til lige her, men jeg vil meget gerne diskutere med spørgeren, hvad vi kan gøre på området for at gøre det bedre og gøre det mere hensigtsmæssigt, også i forhold til de mange penge, vi allerede i dag faktisk også bruger på tilskud. Måske kan de fordeles lidt mere hensigtsmæssigt – det kan jo også være en debat.

Men nu er det bare sådan, at spørgerens parti jo heller ikke, da de var støtteparti for ikke ret lang tid siden, fandt midlerne til at prioritere at løse de her udfordringer eller fik løst udfordringerne i psykiatrien eller andre ting. Så der er selvfølgelig kun én pose penge, som vi kun kan bruge én gang, og dem har vi i første omgang valgt at fokusere på at løfte psykiatrien, som man også har talt om i mange år, med 3 mia. kr. og bruge 2 mia. kr. på en akutplan. Og sådan kan vi jo alle sammen prioritere forskelligt. Men hvis man siger, at den her regering ikke prioriterer sundhed højt, vil jeg sige, at man faktisk prioriterer det højere, end den tidligere regering gjorde.

Kl. 16:08

Tredje næstformand (Karsten Hønge):

Spørgeren.

Kl. 16:08

Kirsten Normann Andersen (SF):

Så der er ingen hjælp til tandlægebehandling, fordi der er nogle andre ting, man lige har prioriteret først. Jeg synes egentlig ikke, ordføreren svarer på spørgsmålet. Er 49.000 kr. for en tandlægeregning et rimeligt beløb, når det er sådan, at det rent faktisk er en nødvendig tandbehandling, man skal have foretaget efter medicinske skader? Det kunne også være al mulig anden medicin – vi sagsbehandler ikke den her sag. Vi konstaterer bare, at rigtig mange patienter har medicinskadede tænder og får nogle gigantiske regninger. Mener ordføreren, at 49.000 kr. er en rimelig regning fra tandlægen?

Kl. 16:08

Tredje næstformand (Karsten Hønge):

Ordføreren.

Kl. 16:08

Christoffer Aagaard Melson (V):

Jeg vil sige det på den måde, at der jo ikke er nogen, der skal gå fra hus og hjem på baggrund af sådan en tandlægebehandling her. Der er nogle ordninger, hvor man kan få hjælp, hvis man er så økonomisk udsat, at man ikke har midlerne til at betale for sin tandbehandling, og der vil jeg meget gerne gå i dialog med spørgeren om, om der er et hul her, som vi skal have kigget på, eller noget, vi kan gøre bedre. Men jeg tror, det er så langt, som jeg kan komme. Jeg vil meget gerne tage en dialog med spørgen efter behandlingen af det her forslag.

Kl. 16:09

Tredje næstformand (Karsten Hønge):

Næste korte bemærkning er til hr. Torsten Gejl, Alternativet.

Kl. 16:09

Torsten Gejl (ALT):

Tak. Hvor mange penge bruger vi i Danmark om året på at behandle alvorlige sygdomme, der er skabt, ved at folk har dårlige tænder, f.eks. tandbetændelse?

Kl. 16:09

Tredje næstformand (Karsten Hønge):

Ordføreren.

Kl. 16:09

Christoffer Aagaard Melson (V):

Mig bekendt findes der ikke en samlet opgørelse over det – mig bekendt. Jeg har i hvert fald ikke kunnet finde en i min research op til det her. Så det er jo også måske et område, hvor vi i fællesskab har behov for at søge noget mere viden. Spørgeren må meget gerne hjælpe mig, hvis han ligger inde med et tal, der er konsolideret.

Kl. 16:09

Tredje næstformand (Karsten Hønge):

Spørgeren.

Kl. 16:10

Torsten Gejl (ALT):

Nej, for jeg står i samme suppedas (Christoffer Aagaard Melson (V): Nå, okay, det var godt.), så det er ikke sådan et forberedt spørgsmål. Nej, det er, fordi vi faktisk ikke ved det. Det er formentlig meget, meget store summer, i og med at det er en meget, meget lang række meget, meget alvorlige sygdomme. Nu koster en hospitalsindlæggelse 20.000-30.000 kr. om dagen. Det er derfor, jeg er meget opmærksom på, om vi måske kunne finde nogle afledte besparelser der til at lave en type forfinansiering af gratis tandpleje.

Kl. 16:10

Tredje næstformand (Karsten Hønge):

Ordføreren.

Kl. 16:10

Christoffer Aagaard Melson (V):

Jeg vil meget gerne gå ind i en dialog med spørgeren. Hvis vi kan dokumentere, at det samfundsøkonomisk er godt, altså at vi rent faktisk kan skaffe nogle penge ved at bruge nogle penge, så er vi jo altid klar og vil også meget gerne invitere ind på mit kontor til en konstruktiv dialog om de her ting. Hvis man nu skal være realistisk, kan det godt være, at nogle af pengene kan komme hjem, men det er nok svært at forestille sig, at det en til en er en overskudsforretning, og at der ikke skal findes nogen finansiering, hvis man vil gøre noget ekstra på det område. For heldigvis bliver tandsundheden trods alt bedre, og langt de fleste kommer jo til tandlægen. Men jeg vil meget gerne have en dialog med spørgeren om det.

Kl. 16:11

Tredje næstformand (Karsten Hønge):

Der er ikke flere korte bemærkninger. Tak til hr. Christoffer Aagaard Melson. Næste ordfører er fru Monika Rubin, Moderaterne.

Kl. 16:11

(Ordfører)

Monika Rubin (M):

Mange tak for ordet. Jeg vil gerne starte med at sige tak til de borgere, som har stillet det her borgerforslag. Jeg er generelt fortaler for, at man som borger i et land på den her måde kan løfte den politiske debat og få medlemmerne i udvalgene og også her i Folketingssalen til at forholde sig til forskellige politiske emner. Derfor skal der også lyde en særlig tak til de partier, som i sin tid tog idéen med ind på Christiansborg.

I forhold til det konkrete borgerforslag vil jeg sige, at det ikke er første gang, som vi også hørte, at man i den her forsamling skal tage stilling til, hvorvidt vi i Danmark skal have skattebetalt tandlæge. Vi har haft lignende borgerforslag til afstemning to gange tidligere, og det kan jeg faktisk godt forstå. Jeg kan godt forstå, at det kan forekomme ulogisk, at noget sundhed er såkaldt gratis, hvor andet ikke er, for tænder er også en del af kroppen; tænder er også sundhed. Men i dag forholder det sig sådan, at når vi skal til tandlægen, må vi have pengepungen frem.

Jeg mener derfor, at forslaget, vi behandler i dag, er sympatisk, og jeg har fuld forståelse for, at over 50.000 danskere støtter borgerforslaget – og nu for tredje gang. For det forholder sig sådan, at der er ulighed i sundhed, når det kommer til tandsundhed, og det, selv om vi ser en løbende forbedring på området. Det mener jeg vi politisk skal vedblive med at have fokus på hvordan vi mindsker, altså ulighed i sundhed generelt, ikke kun i tandsundhed.

Men selv om det skulle blive såkaldt gratis for den enkelte borger at gå til tandlæge med det her forslag, vil regningen jo ikke være gratis. En regning på mange milliarder kroner årligt vil lande i det offentlige. Så vores »men« i forhold til det her sympatiske forslag består i al sin enkelhed i fraværet af finansiering af forslaget, for hvor skal vi finde pengene?

Moderaterne kan på den baggrund ikke støtte forslaget, men vi vil se frem til sammen med resten af regeringen at se på, om der kan laves en ny model for tandplejen, og jeg vil se frem til en fortsat samtale om tandsundhed i Sundhedsudvalget med jer andre. Og som en sidste bemærkning vil jeg gerne understrege, hvor vigtigt det er, at vi har en løbende debat om danskernes sundhed, og opfordre til, at den fortsætter, og jeg sætter derfor pris på det her forslag. Tak.

Kl. 16:13

Tredje næstformand (Karsten Hønge):

Første korte bemærkning til hr. Peder Hvelplund, Enhedslisten.

Kl. 16:13

Peder Hvelplund (EL):

Tak for det, og tak til ordføreren for talen. Noget af argumentationen var jo næsten et ekko af de tidligere taler, nemlig at det er et sympatisk forslag, men at vi desværre ikke har råd. Så jeg vil bare gerne spørge ordføreren: Er Moderaterne villige til gradvis at afskaffe egenbetalingen på tandlægebehandling, på receptpligtig medicin og på lægehenviste ydelser? Og lad os bare starte med tandlægebehandling, altså med tandsundhed, for som ordføreren selv siger, er der jo en klart forebyggende effekt i forhold til det – det betyder noget i forhold til at mindske ulighed i sundhed. Det er altså intentioner, som ordføreren selv tilkendegiver at Moderaterne også har. Vil det også afspejles i den konkrete politik, at man er villig til at finde midler til at afskaffe egenbetalingen, hvis ikke i ét hug, så i det mindste gradvis?

Kl. 16:14

Tredje næstformand (Karsten Hønge):

Ordføreren.

Kl. 16:14

Monika Rubin (M):

Mange tak for spørgsmålet. Nu er det sådan, at ulighed i sundhed jo faktisk ikke kun er noget, vi kan gøre noget ved i sundhedsvæsenet. Det handler også om vores socialpolitik, det handler om skolepolitikken, og det handler om børnehaverne. Så generelt vil vi i Moderaterne rigtig gerne have fokus på ulighed i sundhed på tværs af sektorer og altså ikke kun i sundhedsvæsenet.

Det her forslag og også mange af de andre forslag, som Enhedslisten kommer med, er jo desværre noget, der koster rigtig mange penge. Og lige nu kan jeg ikke se, hvor vi kan finde de penge – hvor vi kan finde den finansiering. Men jeg vil helt klart gerne være i løbende dialog om, hvordan vi kan bedre det i forhold til ulighed i sundhed.

Kl. 16:15

Tredje næstformand (Karsten Hønge):

Spørgeren.

Kl. 16:15

Peder Hvelplund (EL):

Jamen jeg forstår simpelt hen ikke, at man kan sige, at man kan finde 7 mia. kr. til at give skattelettelser, og så samtidig sige, at man ikke kan finde penge til at nedbringe ulighed i sundhed. Altså, i de beregninger, vi har fået, på, hvad det koster med vederlagsfri tandlægebehandling, har man jo netop ikke indregnet de positive effekter af den forebyggende indsats. Men hvis man alene ser på udgifterne, ligger beløbet nok et sted på omkring 10-11 mia. kr. ud fra de tal, vi har fået fra Sundhedsministeriet og Finansministeriet. Det er i hvert fald et rimelig kvalificeret bud på det.

Så er det virkelig ordførerens opfattelse, at bare det at begynde en udfasning af egenbetalingen på sundhedsydelser kan man simpelt hen ikke finde midler til?

Kl. 16:16

Tredje næstformand (Karsten Hønge):

Ordføreren.

Kl. 16:16

Monika Rubin (M):

Jeg synes, at spørgeren blander pærer og bananer lidt sammen, når spørgeren bliver ved med at tale om det her forslag med skattelettelser. For forslaget omkring skattelettelser er også noget, der vil øge arbejdsudbuddet, og også noget, der gør, at mine kollegaer måske en gang imellem vil tage en ekstra vagt. For jeg har mange kollegaer ude på sygehusene, der også ender med at betale topskat, når de tager ekstravagter. Så jeg synes, spørgeren blander pærer og bananer sammen. Men når det så er sagt, synes jeg, vi skal have en konstruktiv debat om, hvordan vi generelt sænker ulighed i sundhed på tværs af sektorer.

Kl. 16:16

Tredje næstformand (Karsten Hønge):

Næste korte bemærkning er til hr. Torsten Gejl, Alternativet.

Kl. 16:16

Torsten Gejl (ALT):

Tak. Ordføreren har ret i, at nu er det tredje gang, vi står her, fordi der er borgere, der har samlet 50.000 underskrifter for at prøve at få indført gratis tandbehandling, og de gør det jo ikke for at genere os. De gør det jo, fordi de har ondt i tænderne, og fordi de bliver syge – alvorligt syge – og svaret fra ordføreren er, at de ikke har finansiering. Er der ikke mere og er der virkelig ikke andet, ordføreren kan hjælpe med i forhold til i det mindste at give en respons til nogle af de mennesker her?

Kl. 16:17

Tredje næstformand (Karsten Hønge):

Ordføreren.

Kl. 16:17

Monika Rubin (M):

Mange tak. Jeg er fuldstændig enig med spørgeren i, at det er tredje gang, det her kommer op, og det er, fordi det virker ulogisk, at noget sundhed i Danmark, hvad skal man sige, ikke er såkaldt gratis, ikke er skattefinansieret. Men det er, fordi det er en rigtig dyr omkostning; det er noget, man skal finde rigtig mange penge til, og i Moderaterne prioriterer vi også andre ting end sundhed. Jeg ved godt, at vi har slået os op på at være meget stærke på sundhed, men det er også vigtigt for os, at vi har velfungerende daginstitutioner, det er vigtigt for os, at vi har en grøn omstilling, som der også er finansiering til, osv. osv. Så det er ikke et ønske om, at det ikke skal være sådan, men det er simpelt hen, fordi vi prioriterer mange ting i vores parti.

Kl. 16:18

Tredje næstformand (Karsten Hønge):

Spørgeren.

Kl. 16:18

Torsten Gejl (ALT):

Det er rigtigt, at Moderaterne har slået sig big time op på sundhed, og jeg forlanger heller ikke af den grund, at Moderaterne skal stå og løse hele problemet her. Jeg spørger bare: Hvad er Moderaternes idéer, når nu man har slået sig så stort op på sundhed, til at prøve at komme videre med at lindre tandsygdomme og skabe en billigere eller gratis tandpleje? Hvad er idéerne?

Kl. 16:18

Tredje næstformand (Karsten Hønge):

Ordføreren.

Kl. 16:18

Monika Rubin (M):

Mange tak. Nu er det jo sådan, at der faktisk er op til 15 tilskudsordninger, man kan søge. Og i forhold til kræftbehandling er det jo også sådan, at hvis man kan dokumentere, at det er på baggrund af kræftbehandling, kan man også få tilskud til tandsundhed. Det, der er problemet, er, at når man først har været igennem et langt kræftforløb, er det rigtig hårdt og kræver rigtig mange ressourcer at skulle søge de her forskellige tilskud. Så jeg synes, at vi først og fremmest skal starte med at kigge på, om der er noget i forhold til tilskudsreglerne, som vi kan skrue på, og som gør det nemmere for borgerne, men faktisk også for tandlægerne at få søgt de tilskud, der er, for jeg tror, der er et problem i, at hvis det bliver for besværligt, får man heller ikke søgt de tilskud, der er, og man har jo faktisk tilskud, der skulle hjælpe på det her.

Kl. 16:19

Tredje næstformand (Karsten Hønge):

Der er ikke flere korte bemærkninger. Tak til fru Monika Rubin. Næste ordfører er fru Kirsten Normann Andersen, SF.

Kl. 16:19

(Ordfører)

Kirsten Normann Andersen (SF):

Tak for det. Og især tak til Dunja og de engagerede borgere, som endnu en gang, for tredje gang, har samlet så mange underskrifter på det her borgerforslag, at vi nu behandler det endnu en gang. Det er ekstremt vigtigt at diskutere afskaffelse af brugerbetaling på tandbehandling, og selv om vi ikke kan løse det på en gang, bliver vi alligevel nødt til at tale om, hvordan vi så gør det. Man kan nemlig godt spise en elefant, hvis man bare husker at gøre det i bidder.

I SF er vi optaget af, at det ikke skal være størrelsen på pengepungen, der er afgørende for borgernes sundhed, men sådan er det desværre i dag, og uligheden i sundhed ses meget ofte på vores tænder. Med inflation, stigende priser og faldende reallønninger vokser problemet sig desværre bare større og større, og flere og flere fravælger at gå til tandlægen, fordi de simpelt hen ikke har råd. Forestil dig, at du har overstået en kræftsygdom, som har skadet dine tænder, og så står med en regning på 49.000 kr. Sådan sagde Dunja til mig, da jeg mødte hende i dag. Jeg kender virkelig ikke mange mennesker, der bare har 49.000 kr. til lige at klare en tandlægeregning efter et langt sygdomsforløb først. Men det er ikke den eneste situation, hvor man kan komme til at stå med skadede tænder, som man ikke selv haft indflydelse på. Medicinsk behandling skader ofte tænder for mennesker, og man får brug for dyr tandbehandling efterfølgende. Jeg er stolt af det arbejde, som vi påbegyndte i den tidligere regering med aftrapning af brugerbetalingen. Det var et vigtigt indsatsområde for SF, og vi vil gerne fortsætte det arbejde med at prøve at arbejde for gratis tandpleje et skridt af gangen.

Manglende tandbehandling har nemlig stor social slagside. Det gør indtryk på mig, når jeg f.eks. forleden hørte om Michael, der var så flov over sine tænder, at han aldrig nogen sinde grinede. Han frygtede at gå til jobsamtaler, fordi han ikke mente, det var muligt for ham at gennemføre en jobsamtale uden at åbne munden. Fortællingen om Michael gør mig ked af det. Dårlige tænder er nemlig ikke bare dårlige tænder. Samtidig kan vi læse os til, at nogle tandlæger faktisk tjener over 100.000 kr. om måneden, så det er jo ikke, fordi tandlægerne bliver fattige af de aftaler, som vi har i dag.

Lovgivningen er nu så forældet, at det stadig væk er amalgamfyldninger, man kan få tilskud til, altså sølvplomber, som vi kender dem fra gamle dage, selv om alle tandlæger bruger plast, som der er mindre tilskud til. Tandplejere udfylder i dag store dele af arbejdet og har kompetencer til at varetage langt flere opgaver i tandklinikken, men tilskuddet er stadig væk baseret på, at det er den dyre tandlæge, som varetager opgaven. I dag ved vi, at tandsygdomme kan resultere i virkelig dyre behandlingskrævende hjertesygdomme og også andre sygdomme. Det er heldigvis gratis at få behandling på hjerteafdelingen, men det er et kæmpe paradoks, at vi måske kunne have forebygget alvorlig hjerteflimmer, hvis patienten havde haft råd til tandbehandling i tide.

I SF stemmer vi for det her forslag, og det er ikke, fordi vi er økonomisk uansvarlige. Vi anerkender, at vi ikke kan løse det her problem på én gang; vi bliver nødt til at gøre det over en årrække. Vi har efterhånden oparbejdet så stor en brugerbetaling på tandlægebehandling, at det vil blive dyrt at afskaffe, men vi kan gøre det, hvis det er sådan, at vi tager det i bidder, som vi påbegyndte det i den sidste regeringsforhandling. Vi er klar til at indgå i en seriøs dialog om finansiering, om omlægning og om prioritering, og vi vil altid kæmpe for, at det er de mest udsatte, der får hjælpen først, for det synes vi nemlig kun er rimeligt. Så SF kommer til at stemme for forslaget. Det gjorde vi også sidst, og jeg skal hilse fra den radikale ordfører og sige, at de er enige i, at tandpleje skal være billigere. Tak for ordet.

Kl. 16:23

Tredje næstformand (Karsten Hønge):

Der er ingen korte bemærkninger. Tak til fru Kirsten Normann Andersen. Næste ordfører er hr. Jens Henrik Thulesen Dahl, Danmarksdemokraterne.

Kl. 16:24

(Ordfører)

Jens Henrik Thulesen Dahl (DD):

Tak. Nu står vi med et borgerforslag, hvor det foreslås at indføre vederlagsfri tandpleje og tandbehandling i Danmark. Jeg kan jo sådan set godt forstå, når man kigger på systemet udefra, at man kan undre sig over, hvorfor det er gratis at gå til lægen, og hvorfor det koster at gå til tandlægen. Det tror jeg vi alle sammen synes der er en eller anden form for manglende logik i; men der er jo en historik bag det. Udfordringen er selvfølgelig, at det koster rigtig, rigtig mange penge, hvis vi skal gennemføre det her.

Som udgangspunkt er vi i Danmarksdemokraterne i og for sig sympatisk indstillet over for, at tandbehandling bør ske på lige fod med anden behandling. Det er sympatisk og hensigtsmæssigt og kan være med til at skabe en større lighed i tandsundhed, men der er jo altså også de omkostninger, der ligger i det.

Når det er sagt, er der grupper af udsatte borgere, som det kan være meningsfyldt at tage bedre hånd om, end vi gør i dag, og det kan være meningsfyldt at se, om vi kan forebygge sygdomme og fremme tandsundhed bedre. Det kan være socialt udsatte, ældre mennesker med demens, og samtidig er det relevant, at flere unge kommer hyppigere til tandlæge. Her er der allerede taget initiativer, så f.eks. 18-21-årige omfattes af vederlagsfrie tilbud i den kommunale børne- og ungdomstandpleje, ligesom der også er ordninger, der understøtter, at de mest udsatte borgere, f.eks. hjemløse, kan komme til tandlæge uden beregning.

Vi vil selvfølgelig gerne være med til at se på, om der er steder, hvor vi kan justere, og om der er steder, hvor vi kan sige at vi kan gøre det bedre. Men omvendt vil jeg også sige, at jeg ikke tror, at der er nogen af os, der er til stede her i dag, der ikke godt selv kan betale for at gå til tandlæge. Så derfor er vi nødt til at starte et sted, hvor vi må sige: Her er det virkelig nødvendigt, her er der virkelig noget, der skal gøres.

Samtidig kan man så også sige, at vi lige nu har en helt grundlæggende udfordring med at skaffe tandlæger nok. Det er så en helt anden problemstilling, og det oplevede jeg hjemme i min egen kommune i går. Vi har i lang, lang tid desperat forsøgt at få en reel tandlæge til børne- og ungetandplejen – det kan ikke lade sig gøre. Der er ikke nogen tandlæger med en passende uddannelse, der er interesseret i det. Så der er selvfølgelig også en udfordring dér, der skal løses.

Men helt grundlæggende vil vi selvfølgelig gerne være med til at se på, om vi kan sikre en bedre tandbehandling med fokus på dem, der mest trænger til det. I forhold til det her konkrete forslag kan vi ikke stemme for det, fordi vi ikke kan se finansieringen for os. Tak for ordet.

Kl. 16:26

Tredje næstformand (Karsten Hønge):

Der er ingen korte bemærkninger. Tak til hr. Jens Henrik Thulesen Dahl. Næste ordfører er fru Louise Brown, Liberal Alliance.

Kl. 16:26

(Ordfører)

Louise Brown (LA):

Tak, formand, og tak for ordet. Tak til de mere end 50.000 borgere, der har bragt det her beslutningsforslag ind i Folketingssalen, for selv om jeg ikke enig i, at al tandbehandling skal betales af staten, hvorfor Liberal Alliance kommer til at stemme nej til beslutningsforslaget, så synes jeg, det er en vigtig debat. Det er, fordi det for mig handler om et personligt ansvar.

Som et liberalt menneske har jeg den grundholdning, at mennesker som udgangspunkt er stærke individer, der kan tage ansvar for deres eget liv. Staten ikke til for at sikre, at alle borgere lever et bekymringsfrit liv uden modgang. Staten skal være der, når alt andet svigter. Det er, når det personlige overskud er brugt op, og når de nære relationer ikke kan træde til, at staten skal gribe os, så vi ikke falder for dybt. Men at man som et voksen sundt menneske har et ansvar for noget så basalt som sin egen tandhygiejne, burde simpelt hen ikke være et kontroversielt synspunkt.

Et argument, som også forslagsstillerne bag forslaget bruger, er, at alt for mange mennesker ikke kommer til tandlægen, fordi det er for dyrt, og at det ville have en forebyggende effekt, hvis vi gjorde det skatteyderbetalt, fordi flere så ville komme til tandlæge, og at man derved så ville kunne forebygge en række tandsygdomme senere i livet. Og det er der sikkert en pointe i. Men udgangspunktet i det danske sundhedsvæsen er, at staten træder til med sundhedsydelser til syge borgere. Vi betaler jo heller ikke et fitnessabonnement til alle danskere, fordi det ville kunne forhindre nogle i at blive overvægtige.

Jeg frygter, at det her kan blive en glidebane, hvis vi på den her måde åbner for at betale for den her type sundhedsydelser for sunde og raske borgere. Er det virkelig skatteyderne, der skal betale for en tandrensning til en helt rask borger? Det mener jeg ikke.

Så er der selvfølgelig den gruppe af borgere, som lider af kronisk tandsygdom. En stor del af de mennesker er i dag overladt med regningen selv. Ja, der er selvfølgelig mulighed for at søge alle mulige tilskudsordninger, som er målrettet borgere med meget specifikke sygdomme, og i Liberal Alliance vil vi gerne styrke de borgeres rettigheder. Derfor har vi i årevis talt for, at hvis du har en kronisk sygdom, som gør, at du har brug for tandlægebehandling, så skal det finansieres via staten. Vi har sågar afsat knap 1 mia. kr. til det i vores 2035-plan, fuldt finansieret.

Ud over at jeg mener, at det ville være at tage det personlige ansvar fra folk, så ville et forslag som det her også kunne blive uoverskuelig dyrt. Med det her forslag ville man jo udskrive en blankocheck, hvis ikke man sætter et loft over, hvor ofte man må gå til tandlægen. Kunne man forestille sig, at staten skulle betale for en borger, der går til tandlægen for at få lavet en tandrensning hver anden måned? Sætter man derimod et loft over tandlægebesøg, opnår man så egentlig den ønskede effekt om at få flere til at gå til tandlægen?

Jeg har svært ved at se, hvor de her penge skal komme fra. Hvis man nu sad i regering, kunne man jo fjerne en helligdag eller to, men jeg hører, at regeringen heller ikke går ind for at finansiere det her forslag. Det ville nok også være lidt for upopulært, selv for den regering.

Så Liberal Alliance kommer altså til at stemme nej til beslutningsforslaget, fordi vi mener, at tandhygiejne er et personligt ansvar – det er ikke statens – og fordi det ville være ekstremt vanskeligt at finde finansiering til det.

Kl. 16:30

Tredje næstformand (Karsten Hønge):

Første korte bemærkning er til fru Kirsten Normann Andersen, SF.

Kl. 16:30

Kirsten Normann Andersen (SF):

Tak for det. Jeg er glad for, at ordføreren også nåede til det afsnit, der handlede om, at folk, der er syge eller fejler noget, og som af den grund får brug for tandbehandling, faktisk skal have det tilbudt gratis, tror jeg jeg hørte ordføreren sige – ellers kan ordføreren nemlig få lejlighed til at sige det lige om lidt.

Men jeg synes alligevel, at det der med det personlige ansvar er interessant, for hvor går grænsen egentlig? Er det løberen, der får en meniskskade, der selv skal finansiere behandlingen af den, er det skiløberen, der har været på skiferie og kommer hjem med et brækket ben, der selv skal finansiere at få benet sat sammen igen, eller hvor går grænsen egentlig for det der personlige ansvar, når det handler om vores sundhed? For vi er vel enige om, at dårlige tænder også får konsekvenser for folks helbred i almindelighed. Så hvor går grænsen egentlig for Liberal Alliance i forhold til brugerbetaling på sundhed?

Kl. 16:31

Tredje næstformand (Karsten Hønge):

Ordføreren.

Kl. 16:31

Louise Brown (LA):

Jamen grænsen går her ved tænderne. Vi kan selv tage ansvar for vores tænder. Vi kan ikke altid selv tage ansvar for, hvordan vores knoglebygning er. Så så længe man kan gøre noget ved sin tandbehandling og sin egen tandhygiejne, skal man også gøre det i vores optik.

Kl. 16:31

Tredje næstformand (Karsten Hønge):

Spørgeren.

Kl. 16:31

Kirsten Normann Andersen (SF):

Der er da utrolig stor forskel på, hvad det er for nogle tænder, folk har. Der er faktisk lige så stor forskel på vores tandstruktur, som der er forskel på vores knoglestruktur. Så hvad er det, der er årsagen til, at tænderne skal vi selv finansiere, hvis det er sådan, at de går i stykker, men ikke benene, og mener ordføreren vitterlig, at hvis det var sådan, at det var fuldstændig gratis, ville vi rende til tandlægen hele tiden?

Kl. 16:31

Tredje næstformand (Karsten Hønge):

Ordføreren.

Kl. 16:31

Louise Brown (LA):

Jeg mener, at vi er nødt til at sætte et loft, som jeg siger. Altså, hvis vi gør det helt gratis eller skatteyderbetalt for alle at kunne gå til tandlægen, hvor er grænsen så? Hvordan skal vi kontrollere det, så pengene ikke bare fosser ud af systemet? Så derfor synes jeg, at det er en forkert måde at gøre det på. Og i henhold til tænderne er det jo, som vi også siger, sådan, at hvis man er født med noget kronisk, der gør, at man har dårlige tænder, skal man selvfølgelig have hjælpen.

Kl. 16:32

Tredje næstformand (Karsten Hønge):

Næste korte bemærkning er til hr. Peder Hvelplund, Enhedslisten.

Kl. 16:32

Peder Hvelplund (EL):

Tak for det, og tak til ordføreren for talen. Jeg hørte jo en utrolig positiv åbning i ordførerens tale, for ordføreren siger, at man ligesom skal sammenstille det med, hvordan det er i sundhedsvæsenet generelt, og at der bliver man behandlet, hvis man bliver syg. Så jeg skal bare høre, om jeg skal forstå det sådan, at hvis det er sådan, at man går til tandlægen og passer sine halvårlige eller årlige forebyggende besøg ved tandlægen, og at hvis der så kommer tilstødende komplikationer, som kræver en form for behandling, fordi man har fået en tandsygdom, så er det Liberal Alliances opfattelse, at så skal det naturligvis være vederlagsfrit, ligesom det er i det øvrige sundhedsvæsen.

Kl. 16:32

Tredje næstformand (Karsten Hønge):

Ordføreren.

Kl. 16:32

Louise Brown (LA):

Tak for spørgsmålet. Nej, det skal ikke være vederlagsfrit, hvis det handler om, at det er, fordi man ikke selv har passet ordentligt på sine tænder. Hvis man børster sine tænder og sørger for at have en ordentlig tandhygiejne, bør det heller ikke være nødvendigt at få en ekstra behandling senere hen. Og som jeg siger: Sundhedsvæsenet behandler syge borgere, ikke raske borgere.

Kl. 16:33

Tredje næstformand (Karsten Hønge):

Spørgeren.

Kl. 16:33

Peder Hvelplund (EL):

Men der er jo også folk, der får en tandsygdom, uden at det er selvforskyldt. Altså, ordføreren eller jeg eller andre kan sagtens gå til tandlægen regelmæssigt og alligevel opleve at få paradentose. Man kan opleve, at man får huller i tænderne. Man kan opleve, at man falder, slår sig og knækker en tand. Der er der jo en forskel på, hvordan man bliver behandlet, hvis det sker i tanden, i forhold til hvis det sker på næsen eller på fingeren. Så er ordføreren ikke enig i, at det ikke er al tandsygdom, som er selvforskyldt, men at man rent faktisk godt kan få en tandsygdom, uden at det er noget, man selv er skyld i?

Kl. 16:33

Tredje næstformand (Karsten Hønge):

Ordføreren.

Kl. 16:33

Louise Brown (LA):

Tak. Jo, og i vores 2030-plan dækker vores forslag til behandling også ulykke. Paradentose kommer jo også, hvis man ikke er ordentlig ved sine tænder, hvis man ikke sørger for at få renset sine tænder osv. Det har jeg da i hvert fald fået at vide af min egen tandlæge og er derfor opmærksom på det. Man skal have hjælp, hvis man har en tandsygdom, som man ikke er herre over er kommet til en.

Kl. 16:34

Tredje næstformand (Karsten Hønge):

Der er ikke flere korte bemærkninger. Tak til fru Louise Brown. Næste ordfører er hr. Per Larsen, Det Konservative Folkeparti.

Kl. 16:34

(Ordfører)

Per Larsen (KF):

Tak for det, formand. Og tak til forslagsstillerne for at sætte fokus på tandplejeområdet med et forslag, som jo har opnået tilslutning fra mindst 50.000 borgere.

Men først er der lidt historik. Der er gratis læge, men dyr tandlæge. Hvorfor skal man selv betale, når man brækker en tand, mens man kan få det hele betalt af det offentlige, hvis man brækker en arm? Det er der mange der undrer sig over. Forklaringen er historisk. I gamle dage var det kun de rigeste, der gik til tandlægen. Alle andre løste et tandproblem ved at trække den dårlige tand ud eller få smeden til at gøre det. Lægen kunne selvfølgelig også gøre det, men det var ofte for dyrt for de fattige. Derfor kæmpede fagbevægelsen sammen med lægerne for at få oprettet de såkaldte sygekasser, der skulle finansiere lægebehandling gennem statsstøtte.

Efter årtiers kamp lykkedes det i 1892, hvor arbejderne fik ret til gratis lægebehandling og understøttelse ved længerevarende sygdom mod at betale et årligt kontingent til de nye sygekasser. Men man betragtede ikke tandproblemer som sygdom, og derfor blev det ikke dækket. Og selv om sygekasserne blev nedlagt i 1973 og alt nu går over skatten, gælder det stadig, at alle voksne selv skal betale for tandlægebehandling.

Det offentlige giver tilskud til regningen, men det kan være meget dyrt at få lavet større ting som kroner, broer, implantater og rodbehandlinger. Prisen på tandbehandling varierer meget fra land til land, og priserne i Danmark er, ikke overraskende, blandt de højeste. Så mange mennesker får i dag ordnet deres tænder i udlandet, og man kan endda få støtte fra det offentlige med. Nogle får ordnet tænder, når de alligevel er på ferie osv. Historien fortsætter, men det står at læse i Gyldendals Leksikon, som i øvrigt også trænger til at blive opdateret. Dels er der jo taget hul på, at de 18-21-årige får skattefinansieret tandpleje, dels er der mulighed for, at de mest socialt udsatte får tandbehandling via et kommunalt tillæg, dels er der jo også ordninger for pensionister og andre grupper, som får et øget tilskud til regningen.

Så er sundhedsvæsenet jo ikke skattefinansieret fuldt ud, da vi betaler antagelig 17-18 pct. selv; ja, vi betaler rent faktisk rigtig mange milliarder selv – over 4.000 kr. fra hver eneste dansker, ung som gammel, betales der til sundhedsvæsenet. Vi betaler ofte helt eller delvis for behandling hos eksempelvis psykolog, fysioterapeut, kiropraktor, fodterapeut og ergoterapeut og for medicin og så selvfølgelig tandbehandling, som vi drøfter i dag. Men det er jo vigtigt med god tandsundhed. Forslagsstillerne nævner også i bemærkningerne til forslaget alle de ulemper, der kan være ved en dårlig tandtilstand. Og vi ved jo også, at en grum paradentose nemt kan koste 50.000 kr., ja, måske helt op til 100.000 kr.

Vi Konservative har flere gange foreslået tiltag, der kan afhjælpe problemet. Man bør selvfølgelig tilskynde til, at de unge vælger en tandlæge, når skoletandplejen ophører. Hvis man er tilmeldt en tandlæge, bliver man trods alt indkaldt til tandeftersyn. De forebyggende besøg kan faktisk godt foretages hos en tandplejer, som ofte vil være lidt billigere end en konsultation hos en tandlæge. Så hvis man forlanger, at de unge vælger en tandplejer eller en tandlæge på samme måde, som man jo også vælger en praktiserende læge, så tror jeg bestemt, at der er meget, der kan nås. For hvis de unge først holder op med at gå til tandlæge efter skoletandplejen, ja, så kan det jo være ganske ubehageligt at komme til tandlæge på længere sigt og selvfølgelig også meget bekosteligt.

Vi kommer ikke til at støtte det her borgerforslag ud fra problemet omkring finansiering, fordi den jo simpelt hen mangler. Men vi vil rigtig gerne være med til at undersøge, hvilke effekter det vil have, hvis det er sådan, at man øger den skattefinansierede del af tandbehandlingen. Det kan jo sagtens være, at man kan tage nogle fordele hjem i forhold til det somatiske sundhedsvæsen, hvis man øger befolkningens tandsundhed. Men endnu en gang vil jeg sige tak til forslagsstillerne for at bringe forslaget til drøftelse her i Folketinget.

Kl. 16:39

Tredje næstformand (Karsten Hønge):

Der er ingen korte bemærkninger. Tak til hr. Per Larsen. Næste ordfører er hr. Peder Hvelplund, Enhedslisten.

Kl. 16:39

(Ordfører)

Peder Hvelplund (EL):

Tak for det, formand, og tusind tak til de forslagsstillere, som nu igen har rejst det her forslag, så vi igen får mulighed for at få den her helt centrale debat hernede i Folketingssalen. Jeg synes, det er en grundlæggende uretfærdighed, at tandlæge ikke er en del af det offentlige sundhedsvæsen. Jeg har ufattelig svært ved at forstå, hvad forskellen er på at knække en tand og brække et ben. Hvorfor er det ens pengepung, der skal være afgørende, i forhold til hvilken behandling man kan få? Jeg synes, det bør være en forudsætning i et velfærdssamfund, at sundhedsvæsenet er uden egenbetaling, at der er den reelle lige og fri adgang til behandling, uanset om det er en tand eller det er en næse, man brækker. Sådan er det ikke i dag, og derfor er jeg fuldstændig enig med forslagsstillerne i, at den urimelighed skal vi have gjort op med.

Jeg må også sige, at jeg bliver en lille smule harm, når jeg hører noget af den argumentation, der kommer her fra talerstolen – også fra regeringspartierne – om, at man er fuldstændig enig i intentionen, at man gerne vil se positivt på det, men at det ikke kan lade sig gøre, fordi der ikke er finansiering. Jeg vil gerne sige, at Enhedslisten kun fremsætter forslag i Folketingssalen, vi finder finansiering til. Vi har tidligere fremsat forslag om at afskaffe egenbetalingen for tandlægebehandling og fremlagt finansiering til det. Derfor vil vi naturligvis også gøre det her.

Vi har også tidligere spurgt efter, hvad det her egentlig vil koste. Jeg tror, sidst vi spurgte var tilbage i 2017-18, hvor vi fik det svar, at det ville koste omkring, jeg tror, det var 6,8 mia. kr. at afskaffe egenbetalingen. Men man sidder jo og regner grundigt på sådan noget ovre i Finansministeriet, og der forventer man så, at udgifterne til tandplejen, hvis man fjerner egenbetalingen, vil stige til det dobbelte. Så er der også nogle ting omkring tilbageløb og alt muligt andet, man sidder og regner på ovre i Finansministeriet, men det ændrer ikke på, at det, de ender på, er, at man kommer op på et beløb på omkring 11 mia. kr., uden at man så indregner de positive effekter ved den forebyggende effekt, der vil være, i forbindelse med at man fjerner egenbetalingen.

De penge kan man selvfølgelig finde. Det er ikke, fordi det er svært. Dengang spurgte vi efter, hvad det ville betyde, hvis man hævede bundskatten. Jeg tror, den skulle hæves med 0,6 pct. Det ville betyde, at købekraften gennemsnitligt ville blive forringet med 200 kr. om året for hver dansker. Det er klart, at hvis man ser på udgiftsprofilen i forhold til indtægtsgrænser, vil det betyde en merudgift, jo rigere man er, hvorimod det vil være en nettoindtægt for de fattigste, fordi der jo netop er en enorm social ulighed i forhold til tandlægebehandling. Derfor vil en skattefordeling over bundskatten også virke mere retfærdig. Men det ændrer jo ikke på, at hvis vi skulle foreslå det, ville vi ikke foreslå, at man skulle hæve bundskatten; så ville vi tværtimod foreslå, at man skulle hæve topskatten, at man ligestillede beskatningen af kapitalindkomst med arbejdsindkomst, at man beskattede overnormal profit yderligere – alt sammen finansieringskilder, som vil være med til at sikre, at vi kan få det her indført. Så det er ikke finansieringen, der er problemet i det her.

Men det er klart, at der vil være en udfordring i forhold til kapaciteten, i forhold til hvor mange tandlæger vi har, og derfor vil det formentlig også kræve en vis form for indfasning, så vi kan sikre, at der både er tandlæger og tandplejere nok til at løse den her opgave.

Men selvfølgelig kan vi gøre det. Og jeg mener ikke, det er rimeligt, at vi har et samfund, hvor folk ikke har råd til at få sikret den mest basale tandsundhed. Og det er jo rigtigt, at vi har masser af tilskudsordninger. Jeg har selv arbejdet inden for udsatteområdet. Jeg har selv haft borgere, for hvem det, at der er en egenbetaling på 600 kr., er tilstrækkeligt til, at man ikke vil gå til tandlægen, fordi man ikke har de 600 kr. Der kan det være fuldstændig lige meget, om det er 600 kr., eller om det er 6.000 kr. – det er så stort et beløb, at man ikke har det, og derfor kan man ikke gå derop. Jeg har haft med borgere at gøre, der har haft kronisk sygdom – der har været kræftpatienter – som pludselig får enorme regninger, som de ikke har råd til at betale, så de bliver sat i en fuldstændig umulig situation, fordi de ikke kan betale en regning og derfor må fravælge behandling. Jeg har haft med borgere og socialt udsatte at gøre, som siger, at det at gå til tandlægen virker, som om man får smidt en håndgranat ind i munden, og at det også ser ud derefter. Det er simpelt hen ikke en rimelig tilstand at være i for vores mest udsatte borgere.

Derfor er jeg fuldstændig enig i, at vi skal have afskaffet egenbetalingen på tandbehandling. Og vi kommer til at stemme for det her beslutningsforslag. Vi er villige til at finde finansiering til det. Og jeg synes, det er en grundlæggende urimelighed, som vi bør gøre op med, hellere i dag end i morgen.

Kl. 16:44

Tredje næstformand (Karsten Hønge):

Der er en kort bemærkning til fru Louise Brown, Liberal Alliance.

Kl. 16:44

Louise Brown (LA):

Tak for det. Jeg kom bare lige til at tænke på et tænkt eksempel: Der er en fin middag hjemme i min stue, og der er stearinlys på bordet, og jeg skal lige række noget vand til gæsten overfor, og der kommer til at gå ild i mit hår, og det bliver helt kort og grimt, og jeg bliver nødt til at gå til frisøren. Hvem skal betale det?

Kl. 16:45

Tredje næstformand (Karsten Hønge):

Ordføreren.

Kl. 16:45

Peder Hvelplund (EL):

Der kommer ordføreren da selv til at betale for at gå til frisøren. Men hvis vi nu forestiller os, at ordføreren kommer til skade ved at få brændt sit hår og får forbrændinger, så vil det naturligvis være en behandling i sundhedsvæsenet, selv om man vil kunne sige, at det er selvforskyldt. Men der er jo forskel på, om det er kosmetik, eller om det er behandling. Sådan er det i sundhedsvæsenet i dag. Det er heller ikke alle ydelser, man kan få betalt i sundhedsvæsenet, hvis det handler om kosmetiske behandlinger, hvor der ikke er en sundhedsfaglig begrundelse. Sådan vil det naturligvis også være med tandbehandlinger: Hvis det udelukkende handler om kosmetik og der ikke er nogen sundhedsfaglig begrundelse for det, ja, så vil der selvfølgelig være en egenbetaling. Men det skal være præcis de samme forudsætninger, der gør sig gældende i sundhedsvæsenet, og hvis det handler om tandbehandling.

Kl. 16:46

Tredje næstformand (Karsten Hønge):

Spørgeren.

Kl. 16:46

Louise Brown (LA):

Så ordføreren synes, at der er forskel på tænder og hår. Hvis jeg knækker en tand i det samme tilfælde, fordi jeg falder, er det så skatteyderbetalt, hvis den skal repareres, selv om det kun er kosmetisk?

Kl. 16:46

Tredje næstformand (Karsten Hønge):

Ordføreren.

Kl. 16:46

Peder Hvelplund (EL):

Der, hvor det skiller os i dag, er ved spørgsmålet om, om der er en sundhedsfaglig begrundelse for det. Sådan er det med tandbehandling, sådan er det i sundhedsvæsenet. Hvis det udelukkende handler om kosmetik, er det omfattet af en egenbetaling; så er det ikke en ydelse, vi tilbyder i det offentlige sundhedsvæsen. Præcis de samme kriterier bør gøre sig gældende, uanset om det handler om sundhedsvæsenet eller det handler om tandbehandling. Der bør ikke være nogen forskel.

Kl. 16:46

Tredje næstformand (Karsten Hønge):

Der er ikke flere korte bemærkninger. Tak til hr. Peder Hvelplund. Næste ordfører er hr. Mikkel Bjørn, Dansk Folkeparti.

Kl. 16:47

(Ordfører)

Mikkel Bjørn (DF):

Tak for ordet. Det er på mange måder et sympatisk forslag, vi skal behandle her. Tandsundhed er nemlig ekstremt vigtigt. Vi ved, at dårlig mundhygiejne og dårlig tandsundhed kan medføre en række alvorlige følgesygdomme, og det er derfor også problematisk, at en del danskere ikke passer deres tænder jævnligt ved at gå til tandbehandling hos en tandlæge eller hos en tandplejer. Og det er ekstremt ulykkeligt, når det skyldes økonomiske hensyn.

Vi har desværre en stor social ulighed på det her område, og det har længe været et vigtigt indsatsområde for Dansk Folkeparti. Dansk Folkeparti har bl.a. sikret behandling til kræftpatienter med stråleskader og folk med Sjøgrens syndrom, og vi har fremsat forslag om hjælp til folk med aggressiv paradentose, gratis tandlægebehandling til unge og billigere tandlæge til ældre.

Selv om lovforslaget er sympatisk, kommer det også med en pris, og den er høj, nemlig 8,3 mia. kr. om året, sandsynligvis mere, fordi flere vil efterspørge tandplejeydelser. Det er en meget høj pris. I Dansk Folkeparti vil vi gerne gøre op med uligheden. Vi skal hjælpe dem, der har behovet, men vi mener ikke nødvendigvis, at det skal være gratis for alle. Vi vil meget gerne se på eksempelvis øget tilskud til tandpleje for trængte ældre, og vi vil også meget gerne se på, om der skal være et loft over egenbetaling, og hvordan vi får gjort de mange tilskudsordninger, der eksisterer i dag, overskuelige og mulige at komme i nærheden af. Vi vil også gerne se på, om vi skal have indført en incitamentstruktur i forhold til regelmæssigt at gå til tandlæge, altså at du får en større andel af din regning betalt, hvis du passer dine forebyggende tandplejebesøg. Der er masser, vi i Dansk Folkeparti gerne vil ændre på. Vi mener også, at man skal gå videre ud ad den vej, vi allerede er begyndt at gå ud ad, nemlig at sygdomsfremkaldte tandproblemer ikke skal være forbundet med egenbetaling. Derfor vil jeg opfordre til, at det her beslutningsforslag er anledning til, at vi for alvor kommer i gang med at få set på det her område.

Vi indgik jo en aftale tilbage i 2018 om, at vi skulle drøfte modeller for den fremtidige organisering af voksentandplejen. Der har været et arbejde i gang, men det er ad flere omgange blevet udsat. Min opfordring skal derfor være: Lad os nu komme ud over stepperne og få forbedret det her område, for det er der behov for. Tak for ordet.

Kl. 16:49

Tredje næstformand (Karsten Hønge):

Der kom lige en kort bemærkning ind. Hr. Peder Hvelplund, Enhedslisten.

Kl. 16:49

Peder Hvelplund (EL):

Tak for det, og tak til ordføreren. Det er, fordi ordføreren nu lige selv nævnte revision af voksentandplejen, og der har det jo ligesom ligget som forudsætning, at det skulle være udgiftsneutralt, altså at det ikke måtte medføre, at der blev tilført yderligere midler. Og der ved jeg også, at da ordførerens tidligere partifælle eller tidligere kollega fru Liselott Blixt var i Folketinget, havde hun også stor opmærksomhed i forhold til det her spørgsmål, som netop også handlede om at sikre bedre mulighed også for socialt udsatte for at få tandbehandling, altså at fjerne egenbetalingen der. Og der skal jeg bare høre, om det er Dansk Folkepartis opfattelse i dag, at der skal tilføres yderligere midler til voksentandplejen for at afskaffe flere dele af egenbetalingen der.

Kl. 16:50

Tredje næstformand (Karsten Hønge):

Ordføreren.

Kl. 16:50

Mikkel Bjørn (DF):

Der skal i hvert fald kigges på området. Men jeg skal så sige, at jeg ikke har siddet i parti med fru Liselott Blixt, så det skal jeg ikke rigtig kunne svare for. Men jeg synes i hvert fald, det er vigtigt, at vi får undersøgt det her område til bunds og kigget på, om der er nogen områder, der skal indrettes på en mere hensigtsmæssig måde, sådan at folk får det, de har brug for, uden at vi ender med at pålægge det danske samfund markante øgede økonomiske udgifter.

Kl. 16:51

Tredje næstformand (Karsten Hønge):

Spørgeren.

Kl. 16:51

Peder Hvelplund (EL):

Jeg medgiver, at det kan være en anelse forvirrende at finde ud af, hvilke partier man hver især har repræsenteret. Men nu talte jeg til ordføreren med den kasket, der hedder ordfører for Dansk Folkeparti, og det er i relation til den egenskab, jeg henviser til fru Liselott Blixt, som jo tidligere har haft den kasket.

Men når nu man skal kigge på det, vil jeg bare godt høre ordføreren, om ordføreren så ikke vil svare klart på, om Dansk Folkeparti også er villig til at stille som krav, at der skal findes yderligere midler, så det ikke kun handler om at omfordele egenbetaling mellem forskellige grupper, men at det rent faktisk handler om, at dele af egenbetalingen skal afskaffes.

Kl. 16:51

Tredje næstformand (Karsten Hønge):

Ordføreren.

Kl. 16:51

Mikkel Bjørn (DF):

I det omfang, det er nødvendigt at finde yderligere midler for eksempelvis at sikre, at folk, der har fået behov for tandpleje eller tandlægehjælp som følge af eksempelvis sygdomme – som jeg nævner i min tale – er det klart, at så vil det være noget, vi er villige til at kigge på. Men vi er ikke indstillet på, at det danske samfund eller danske borgere i det hele taget skal pålægges markante øgede udgifter som følge af det forslag.

Kl. 16:52

Tredje næstformand (Karsten Hønge):

Der er ikke flere korte bemærkninger. Tak til hr. Mikkel Bjørn. Næste ordfører er hr. Torsten Gejl, Alternativet.

Kl. 16:52

(Ordfører)

Torsten Gejl (ALT):

Tak, formand. Alzheimer, hjerte-kar-sygdomme, bindevævssygdomme som AMC, Ehlers-Danlos syndrom, Marfan syndrom. Kræftformer som hjernekræft, kæbekræft, mundhulekræft. Diabetes, hudsygdomme som EEC syndrom, Ellis van Creweld syndrom, ektodermal dysplasi, incontinentia pigmenti, Rieger syndrom, gigt, tarmslyng. Knoglesygdomme som achondrodsysplasi, andre chondrodsysplasier, cherubisme, cleidokranial dysplasi, hypofosfatasi, osteopetrose, tricho-dento-ossøst syndrom. Adskillige psykiske sygdomme. Progressive muskelsygdomme som f.eks. Duchenne muskeldystrofi, SMA, dystrophia myotonica.

Det er ikke let at udtale, men det er nogle af alle de sygdomme, som folk får på grund af dårlige tænder, og som direkte er skabt af tandbetændelser, sygdomme i tænderne og dårlige tænder. Det er jo alvorlige sygdomme, der kræver masser af behandling. Derfor har mit spørgsmål til Indenrigs- og Sundhedsministeriet været, hver gang vi har behandlet det her borgerforslag om gratis tandpleje: Hvad koster det egentlig at behandle alle de alvorlige sygdomme, som er afledt af dårlige tænder? Regeringens svar har manglet hver gang. Regeringen siger: I har ikke nogen finansiering til det her borgerforslag, så vi hælder jer ned ad brættet.

Er det virkelig alt, hvad vi kan gøre? Altså, nu er der 150.000 borgere, der har skrevet under på, at de gerne vil have gratis tandbehandling, og de gør det jo ikke for at genere os. De gør det jo, fordi de har ondt i tænderne; de gør det, fordi de er syge af det; de gør det, fordi de dør af det. De har jo ikke flere hundrede embedsfolk og regnedrenge i ryggen. Det er jo svært at sige til dem, at nu skal de lige finde ud af, hvordan de skaffer alle de milliarder – det er jo os, der kan det. Og spørgsmålet er, om ikke vi kan hjælpe dem med at finde ud af, hvad f.eks. alle de sygdomme, som er afledt af dårlige tænder, koster at behandle.

Hvorfor er det interessant, hvad det koster at behandle alle de alvorlige sygdomme, der opstår, fordi vi har dårlige tænder? Jamen det er jo, fordi mange af de her sygdomme ikke vil opstå og vi sparer milliarder i sundhedsvæsenet, hvis vi forebygger dem, hvis vi giver gratis tandpleje. Det her er alvorlige sygdomme. En dag på intensiv afdeling koster 20-30.000 kr. Så der er store besparelser at hente, og det synes jeg da godt vi i det mindste kunne ulejlige os med herfra, altså finde ud af, hvad den rigtige pris er. For den rigtige pris er jo den investering, der er ved at give gratis tandpleje fratrukket de udgifter, vi har, til alle de følgesygdomme, som dårlige tænder giver. Men end ikke det – efter tre gange, og efter at 150.000 borgere har skrevet under – har fået os så langt, at vi kan fortælle dem, hvad de sygdomme koster, og hvor meget vi kunne spare.

Jeg er sikker på, at de kommer til at spørge igen. Hvis jeg kender Dunja Fogelberg Hansen, som står bag det her borgerforslag, ret, så samler hun 50.000 underskrifter igen – som sagt ikke for at genere os, men fordi hun har ondt i tænderne og er syg. Og jeg vil prøve at lave noget hjemmearbejde den her gang. Jeg vil stille skriftlige spørgsmål, jeg vil stille mundtlige spørgsmål til Indenrigs- og Sundhedsministeriet om, hvad det her koster, så vi kan finde ud af, hvad den reelle pris er. Jeg vil stille alle de spørgsmål, jeg kan; om jeg så skal, kan jeg danse spørgsmålene, jeg kan bøje dem, jeg kan forme dem i papmaché. Vi er simpelt hen nødt til at stille de spørgsmål på en måde, så de trænger ind igennem Indenrigs- og Sundhedsministeriets mure, og så de derinde begynder at sige: Okay, vi vil godt tage det her alvorligt. Næste gang, når der er 200.000 mennesker, som har skrevet under på det her, vil vi gerne hjælpe dem med at finde ud af, hvad den egentlige pris på deres legitime ønske er.

I Alternativet støtter vi selvfølgelig forslaget. Vi vil gerne være med til at finde den her finansiering. Og vi siger tusind, tusind tak til alle de borgere, der gang på gang har skrevet under på det her forslag – tak til jer.

Kl. 16:57

Tredje næstformand (Karsten Hønge):

Der er en kort bemærkning til hr. Peder Hvelplund, Enhedslisten.

Kl. 16:57

Peder Hvelplund (EL):

Jeg vil gerne kvittere ordføreren for talen. Jeg må indrømme, at det med at stille spørgsmål ovre i Finansministeriet ved at danse spørgsmålene havde jeg ikke lige tænkt på tidligere. Jeg er heller ikke sikker på, at det ville virke ovre i Finansministeriet med den logik, der hersker derovre, men hvis hr. Torsten Gejl vil gøre forsøget, skal det være yderst velkomment.

Nu nævner ordføreren alle de sygdomme, som vil kunne forebygges ved en bedre tandsundhed, og påpeger netop også det problematiske i, at vi ikke kan få svar på spørgsmål om det, men når vi så har spurgt om, hvad udgiften er ved det, kan vi godt få svar på, hvor mange flere der så lige pludselig begynder at gå til tandlæge, for det kan man godt sige meget præcist. Man kan endda sige, at hvis det er sådan, at man gør tandlæge gratis og finansierer det over skatten, går det ud over arbejdsudbuddet. Jeg tror, at man ret præcist kan sige, at det er 1.900 mennesker, arbejdsudbuddet ville blive forringet med, og dermed bliver prisen for at indføre vederlagsfri tandlæge også meget højere. Finder ordføreren ikke, det er paradoksalt, at der er elementer, som man sagtens kan regne på, hvorimod der er andre elementer, hvor man må svare, at det står hen i det uvisse?

Kl. 16:58

Tredje næstformand (Karsten Hønge):

Ordføreren.

Kl. 16:58

Torsten Gejl (ALT):

Jeg synes slet ikke, der bliver regnet på noget. Med hensyn til at danse mit spørgsmål vil jeg sige: Nu er jeg ret god til at danse, og jeg er løbet tør for muligheder, og jeg har spurgt så mange gange på alle mulige måder, at jeg må prøve at finde på noget nyt.

Hvis jeg skal svare kort, må jeg bare give ordføreren ret i, at det viser sig, at så snart det bliver en lille smule svært, har regeringen ingen lyst til at svare på de her spørgsmål.

Kl. 16:59

Tredje næstformand (Karsten Hønge):

Spørgeren.

Kl. 16:59

Peder Hvelplund (EL):

Der må vi bare konstatere, at det er skiftende regeringer. Men så vil jeg bare høre ordføreren, om ordføreren har gjort sig nogen overvejelser om, hvorfor det er sådan, altså hvorfor det er sådan, at når vi skal udvide velfærdsrettigheder, når vi skal afskaffe egenbetaling, er det rigtig vanskeligt at få valide tal, hvorimod vi, når det handler om at skulle afskaffe beskatning, kan få meget klare tilkendegivelser på, hvor godt det ville være for samfundet og samfundsøkonomien. Har ordføreren gjort sig nogle overvejelser om det?

Kl. 16:59

Tredje næstformand (Karsten Hønge):

Ordføreren.

Kl. 16:59

Torsten Gejl (ALT):

Nu ved jeg jo ikke, hvad der foregår inde i hovedet på regeringen, men det tyder på, at den gerne vil undersøge de ting, der kan fremme den politik, som den selv går ind for, mens der i forhold til den politik, som ikke lige kommer belejligt, ikke er ret meget hjælp at få.

Kl. 16:59

Tredje næstformand (Karsten Hønge):

Der er ikke flere korte bemærkninger. Tak til hr. Torsten Gejl.

Da der ikke er flere, som har bedt om ordet, er forhandlingen sluttet.

Jeg foreslår, at forslaget til folketingsbeslutning henvises til Sundhedsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

5) 1. behandling af lovforslag nr. L 15:

Forslag til lov om ændring af lov om afgift af naturgas og bygas m.v., lov om afgift af stenkul, brunkul og koks m.v., lov om energiafgift af mineralolieprodukter m.v., lov om afgift af bekæmpelsesmidler og forskellige andre love. (Forhøjelse af energiafgiften på fossile brændsler for erhverv efter Aftale om grøn skattereform af 8. december 2020 og omlægning af pesticidafgiften efter Politisk aftale om sprøjtemiddelstrategi 2022-2026 m.v.).

Af skatteministeren (Jeppe Bruus).

(Fremsættelse 25.01.2023).

Kl. 17:00

Forhandling

Tredje næstformand (Karsten Hønge):

Forhandlingen er åbnet. Den første ordfører er hr. Anders Kronborg, Socialdemokratiet.

Kl. 17:00

(Ordfører)

Anders Kronborg (S):

Tak for ordet. Det er så fantastisk, når vi får lovforslag ovre fra Skatteministeriet, at de simpelt hen har en rigtig lang indledning, så vi har god tid til at gå op ad trappen her. Men hvis man skal gøre det kort, er det lovforslag, som vi skal behandle her, i virkeligheden en del af to grønne og ambitiøse aftaler, nemlig aftale om grøn skattereform og politisk aftale om en sprøjtemiddelstrategi for 2022-2026. Der er således under den meget lange overskrift tale om endnu et vigtigt skridt i forhold til grønne initiativer.

For det første foreslås det at forhøje energiafgifterne for erhverv, således at det bliver dyrere at bruge gas, kul, olie og andre fossile brændsler. Det mindsker vores CO2-udledning med 0,5 mio. t frem til 2025. Det er således vigtige tiltag for at sikre en højere og ensartet CO2-afgift. Med aftalen om en grøn skattereform har vi samtidig taget højde for, at erhvervslivet skal have den nødvendige tid til at omstille sig. Derfor gennemføres der erhvervspolitiske lempelser samlet set for ca. 6 mia. kr., og de er indført fra 2021.

For det andet foreslås det at omlægge pesticidafgifterne. Og her i Folketinget kan vi glæde os over, at der blandt Folketingets partier er en bred enighed om, at vi skal anvende så få sprøjtemidler som overhovedet muligt. Det er vigtigt i forhold til vores sundhed. Det er vigtigt, i forhold til at vi skal belaste vores miljø mindst muligt. Derfor foreslås det konkret at nedsætte basisafgiften og samtidig forhøje afgiften på belastningsdelen i forhold til miljø og sundhed.

For det tredje er der en række tekniske justeringer. Så alt i alt vil jeg sige på vegne af Socialdemokratiet, at vi synes, at det her lovforslag er et lille skridt, men dog et skridt tættere på 70-procentsmålsætningen, og Socialdemokratiet støtter forslaget.

Kl. 17:03

Tredje næstformand (Karsten Hønge):

Der er en kort bemærkning til hr. Peter Kofod, Dansk Folkeparti.

Kl. 17:03

Peter Kofod (DF):

Tak for det, og tak for ordførertalen. Jeg er såmænd bare interesseret i at høre, om Socialdemokratiet vil være indstillet på at dele lovforslaget. Der er jo tale om et lovforslag, der samler eller udmønter flere forskellige politiske aftaler, heriblandt en, som Dansk Folkeparti er en del af, og som vi derfor støtter varmt op om, og en, som vi ikke er en del af. Og jeg synes måske, det lidt er en uskik, at man blander de der ting. For vi står selvfølgelig fuldstændig på mål for de ting, som vi har været med til at aftale, men i forbindelse med alt andet stiller vi os mere frit, og det vil vi så dykke ned i senere.

Så vil Socialdemokratiet være med til at splitte de her ting, så vi i hvert fald på et oplyst grundlag kan tage stilling til, hvad vi kan støtte, og hvad vi måske vil støtte?

Kl. 17:04

Tredje næstformand (Karsten Hønge):

Ordføreren.

Kl. 17:04

Anders Kronborg (S):

Det er jo sådan et spørgsmål, man kun lige har kort tid til at vurdere konsekvenserne af, og det håber jeg også at ordføreren for Dansk Folkeparti har forståelse for. Men nu kender jeg ordføreren for Dansk Folkeparti særdeles godt, og ordføreren kender også undertegnede og ved, at jeg personligt i hvert fald sætter en meget stor ære i, at udvalgsbehandlingen er grundig, at den er omhyggelig. Så jeg vil i hvert fald som minimum give ordføreren for Dansk Folkeparti håndslag på, at vi vil bestræbe os på, at den udvalgsbehandling, vi får om det her lovforslag, bliver grundig og omhyggelig, og at der bliver tid til at spørge ind til de ting, der måtte ligge, og som Dansk Folkeparti har lyst til at grave i. Det vil jeg i hvert fald give håndslag på. Og så tænker jeg, at det processuelle må vi have nogle nærmere drøftelser om i udvalget.

Sådan overordnet synes jeg faktisk det giver god mening at samle de ting i det her lovforslag, men lad os få en drøftelse af det i udvalget.

Kl. 17:04

Tredje næstformand (Karsten Hønge):

Der er en kort bemærkning til hr. Hans Kristian Skibby, Danmarksdemokraterne.

Kl. 17:05

Hans Kristian Skibby (DD):

Tak. Jeg undrer mig lidt over det svar, der kommer fra ordføreren. Jeg synes jo med al respekt godt, at man kan spørge en ordfører fra det største regeringsparti om, hvad indgangsvinklen vil være til, at det faktisk er et problem, at halvdelen af det her lovforslag omhandler ét politisk forlig og den anden halvdel omhandler et andet politisk forlig, og at det ikke er de samme partier, der er med i begge forlig.

Derfor må man vel også godt kunne forvente et svar på, om regeringspartiet Socialdemokraterne vil acceptere, at man naturligvis ikke skal bindes på hænder og fødder, når man er med i det ene af de to forlig, men ikke i det andet. Det må man kunne få et svar på.

Kl. 17:05

Tredje næstformand (Karsten Hønge):

Ordføreren.

Kl. 17:05

Anders Kronborg (S):

Jo, man kan vel, hvis man vil, skabe sådan lidt gnidninger i forbindelse med alle ting. Nu er det jo hverken Vorbasse Marked, vi står på, eller for den sags skyld Døllefjelde-Musse Marked; det er en seriøs Folketingssal. Jeg synes sådan set, at jeg er kommet med en udstrakt hånd til Dansk Folkepartis ordfører i forhold til en grundig og seriøs udvalgsbehandling.

Jeg synes som udgangspunkt, at det er meget fornuftigt at samle de ting i det her lovforslag, men lad os høre, hvad vi har, i forbindelse med udvalgsbehandlingen. Senere kommer ministeren jo på, og så kan man også spørge ministeren. Jeg mangler dog nogle stærkere argumenter for det, og der er også nogle partier, der, om man så må sige, er kommet sent til. Danmarksdemokraterne, som hr. Hans Kristian Skibby repræsenterer, var jo kun kortvarigt i Folketinget i sidste periode, inden der kom et valg.

Men jeg synes sådan set, at man strækker sig ret langt, når man også tilkendegiver, at man gerne vil have en ordentlig og seriøs udvalgsbehandling. Det er muligt, at svaret ikke er godt nok for hr. Hans Kristian Skibby, men jeg synes sådan set, at armene er strakt ud til en åbning.

Kl. 17:06

Tredje næstformand (Karsten Hønge):

Spørgeren.

Kl. 17:06

Hans Kristian Skibby (DD):

Jeg synes i hvert fald gerne, jeg vil rose ordføreren for at kunne få Døllefjelde-Musse Marked ind i den her debat; så er ordføreren mere kreativ end Stein Bagger og hele hans ledelsesgang. Altså, det er jo ikke det, vi spørger om her. Det, vi spørger om, vedrører, at der er to politiske aftaler, og at det her er et lovforslag, hvor man så indarbejder to forskellige forligstekster. Så må et regeringsbærende parti da også godt kunne se, at man jo ikke på den måde kan acceptere, at to forskellige forligstekster forbindes med hinanden.

Kl. 17:07

Tredje næstformand (Karsten Hønge):

Ordføreren.

Kl. 17:07

Anders Kronborg (S):

Jeg kan sagtens se, at der er nogle argumenter for hr. Hans Kristian Skibby. Omvendt synes jeg, at det forslag, der her er fremsat af regeringen, er både ambitiøst og rigtigt; det har jeg klart givet udtryk for. Det kan jeg stå på mål for. Jeg indgår gerne i en drøftelse om det i forbindelse med udvalgsbehandlingen, men som udgangspunkt kan vi støtte det forslag, der ligger her.

Kl. 17:07

Tredje næstformand (Karsten Hønge):

Der er ikke flere korte bemærkninger. Tak til hr. Anders Kronborg. Næste ordfører er hr. Jan E. Jørgensen, Venstre.

Kl. 17:08

(Ordfører)

Jan E. Jørgensen (V):

Tak for det. Tak til skatteministeren for talen, og tak for det brede samarbejde i de tidligere aftaler, som bl.a. ligger til grund for lovforslaget, som der har været. Med det her lovforslag har Danmark et stort potentiale til at blive endnu grønnere som land – et land, der tager ansvar for de fælles klimamæssige spørgsmål, som jo ikke bare Danmark, men hele verden står over for. Det er en fælles opgave, og derfor skal vi som samfund handle og udvise ansvar. Derfor glæder det mig, og det glæder hele Venstre, at vi med et meget bredt flertal i Folketinget tidligere har indgået nogle vigtige politiske aftaler, som nu bliver udmøntet i lovgivning.

Et af de altafgørende og vigtigste instrumenter for at nå vores klimamål er en reduktion af CO2-udledningen gennem en forhøjelse af energiafgiften på fossile brændsler, altså olie, kul og gas. Og en CO2-afgift på varer, som i dag ikke er underlagt en afgift, og en ligestilling af konkurrenceforholdene mellem store og mindre energianlæg, som udleder NOx ved forbrænding, er også blandt nogle af de vigtige redskaber, som det her lovforslag indeholder; NOx er jo en af de helt store årsager til luftforurening. Et tredje element i loven er en omlægning af pesticidafgiften. Omlægningen vil gøre det mere attraktivt dels at bruge færre sprøjtemidler, dels at anvende de sprøjtemidler, der er mindst miljøbelastende, når man så bruger sprøjtemidler.

Så Venstre støtter lovforslaget. Vi er en del af aftalekredsen, og i Venstre ser vi frem til den videre drøftelse af lovforslaget og ikke mindst til udvalgsbehandlingen.

Kl. 17:09

Tredje næstformand (Karsten Hønge):

Der er ingen korte bemærkninger. Tak til hr. Jan E. Jørgensen. Næste ordfører er hr. Mohammad Rona, Moderaterne.

Kl. 17:10

(Ordfører)

Mohammad Rona (M):

Tak for det. Danmark skal være et grønt foregangsland, når det handler om klimamål og grøn omstilling. Vi har forpligtet os til at reducere vores udledninger af drivhusgasser med 70 pct. i 2030. Det er derfor vigtigt, at vi allerede nu træffer beslutninger, som sikrer stabile rammer for den langsigtede grønne omstilling. Jeg vil kort sige noget om lovforslagets to dele.

Den første del indeholder en forhøjelse af energiafgiften og aftale om grøn skattereform. Formålet er at understøtte en grøn omstilling af det danske energiforbrug ved at gøre det dyrere for erhverv at anvende fossile brændsler som en del af deres virksomhed. De høje energipriser, som vi har set de sidste år, understreger erhvervslivets behov for, at vi omstiller os fra sort til grøn energi.

Den andel del indeholder en omlægning af pesticidafgifterne og politisk aftale om sprøjtemiddelstrategi 2022-26. Her er formålet at opnå en meget lav belastning med sprøjtemidler. For et år siden blev en bred kreds af partier enige om, at brugen af sprøjtemidler skulle minimeres, og at de samtidig skal være mindst muligt belastende for vores sundhed og miljø.

Begge områder er store og vigtige for vores videre arbejde med vores klimamålsætning, så derfor glæder jeg mig personligt også til at arbejde videre med lovforslaget i udvalget. Moderaterne bakker op.

Kl. 17:11

Tredje næstformand (Karsten Hønge):

Der er ingen korte bemærkninger. Tak til hr. Mohammad Rona. Næste ordfører er hr. Sigurd Agersnap, SF.

Kl. 17:11

(Ordfører)

Sigurd Agersnap (SF):

Tak for ordet, formand. Her er jo tale om et omfattende lovforslag med flere elementer. Det indikerer titlen på lovforslaget også tydeligt, som ordføreren for Socialdemokratiet var inde på. Lovforslaget implementerer dele af den grønne skattereform og aftalen om sprøjtemiddelstrategien. Det er to aftaler, som SF er en del af, og jeg skal heller ikke trække spændingen unødigt: Vi har også i sinde at stemme for lovforslaget her.

SF stemmer generelt for lovforslag, som trækker Danmark i en grønnere retning. Det betyder ikke, at vi ikke fortsat er utålmodige og har behov for mere og hurtigere handling, og det presser vi på for, men lovforslaget her bringer os i en grønnere retning. Ved at hæve energiafgifterne på fossile brændsler i erhvervslivet kan vi understøtte en hurtigere grøn omstilling, skabe et incitament til at gå over til grønnere energikilder og forventeligt reducere klimabelastningen med 500.000 t CO2-ækvivalenter årligt. Det er et godt skridt på vejen, og det er også et skridt mod en højere og mere ensartet CO2-afgift, som flere rigtigt påpeger i høringssvarene.

Ligeledes mener vi også, at den anden del af lovforslaget er god: at få omlagt afgiften på sprøjtemidler og pesticider, så de mest forurenende produkter pålægges en højere afgift. Landbruget har et stort ansvar for forureningen af vores vandløb, natur og drikkevand, og dermed er det også en vigtig del af løsningen. Vi skal have langt bedre styr på brugen af pesticider. Der skal anvendes så få sprøjtemidler som muligt, og dem, som anvendes, skal være så skånsomme for miljøet som muligt. Omlægningen af afgiften vil forhåbentlig og forventeligt reducere brugen af sprøjtemidler, ikke mindst de mest forurenende af dem. Det er nødvendigt, for som de seneste dages debat og afdækninger i pressen har vist, har vi fortsat et stort problem med forurening af vores drikkevand og vores natur. Det vil kræve politisk handling, også ud over denne aftale.

Alt i alt er vi glade for disse to aftaler, som nu implementeres, om en højere energiafgift på fossile brændsler og en højere afgift på de sprøjtemidler, som indeholder flest pesticider. Det er godt for klimaet og godt for miljøet, men vi er ikke i mål, vi er på vej. Der skal laves flere aftaler, og de skal også føres ud i virkeligheden. Erhvervslivet er en vigtig del af løsningen på den grønne omstilling, men det kræver også klare klima- og miljøkrav til erhvervslivet og til landbruget. Det er med til at rykke vores samfund i en grønnere retning, men det er også med til at styrke vores erhvervsliv.

SF støtter lovforslaget, og vil se frem til den fortsatte debat. Jeg skulle også hilse fra Alternativet, Enhedslisten og Radikale Venstre og sige, at de også tager positivt imod lovforslaget. Tak for ordet.

Kl. 17:14

Tredje næstformand (Karsten Hønge):

Der er ingen korte bemærkninger. Tak til hr. Sigurd Agersnap. Næste ordfører er hr. Hans Kristian Skibby, Danmarksdemokraterne.

Kl. 17:14

(Ordfører)

Hans Kristian Skibby (DD):

Tak, hr. formand. Lovforslaget, som vi behandler her, er, som det også tidligere er blevet nævnt her i forbindelse med lovbehandlingen, et lovforslag, som indeholder nogle ting, som er indgået i to forskellige politiske aftaler. Lovforslaget udmønter bl.a. første del af den grønne skattereform, som blev indgået under den forrige regering, og med den betyder det, at man forhøjer nogle energiafgifter primært på de fossile brændstoffer. Det er den ene del af det.

Den anden er så, at der jo er blevet indgået en politisk aftale om en sprøjtemiddelstrategi, som en anden kreds af aftalepartier står bag. Som vi også nævnte tidligere, er det sådan, at det selvfølgelig giver nogle udfordringer, når det samme lovforslag indeholder to forskellige politiske aftaler til udmøntning. Derfor har vi i Danmarksdemokraterne noget vanskeligt ved at støtte lovforslaget på den nuværende præmis. Så vi håber selvfølgelig, at regeringen vil se positivt på, at vi får delt det her lovforslag i to, således at vi også i Danmarksdemokraterne har mulighed for at støtte de dele, der har med den ene reform at gøre – det er den politiske aftale om en sprøjtemiddelstrategi – og at vi således ikke kan støtte det, som ligger inden for den grønne skattereform. Det er jeg sikker på at regeringen vil, og når den tid så kommer – og nu må vi se, hvad udvalgsarbejdet munder ud i – vil vi sådan set have mulighed for både at kunne stemme ja og nej til det her lovforslag. Det var det hele.

Kl. 17:16

Tredje næstformand (Karsten Hønge):

Der er ingen korte bemærkninger. Tak til hr. Hans Kristian Skibby. Næste ordfører er hr. Steffen W. Frølund, Liberal Alliance.

Kl. 17:16

(Ordfører)

Steffen W. Frølund (LA):

Tak for det, formand. Dele af lovforslaget udmønter aftaler, som Liberal Alliance er med i, og andre dele af lovforslaget udmønter aftaler, som Liberal Alliance ikke er med i. Så jeg vil bare tilkendegive, at vi også kunne være villige til at støtte opsplitningen af det her lovforslag i to. Lad mig så også være ærlig og sige, at vores standpunkt er resultatet af en meget, meget hård armlægning mellem Liberal Alliances klimaordfører og Liberal Alliances skatteordfører, og det blev til sidst sådan, at klimaordføreren vandt, så vi har faktisk tænkt os at støtte begge dele af lovforslaget.

Den første del er selvfølgelig det her med, at man gerne vil forhøje energiafgiften på de fossile brændstoffer for erhverv, og det bliver indfaset fra 2023 til 2025. Det er selvfølgelig med det formål at understøtte den grønne omstilling. Og det er den aftale, vi ikke er med i, men vi kan alligevel støtte det her delelement, fordi der er brug for, at vi i en periode udligner effekterne af en høj, flad, ensartet CO2-afgift, indtil vi er helt i mål med det. Hvis vi ikke gjorde det, kunne vi ende med en masse uhensigtsmæssige forvridningsresultater og med incitamenter, der var lidt uhensigtsmæssige, og det vil vi gerne undgå.

Den anden del af lovforslaget, det her med sprøjtemiddelstrategien, er noget, som Liberal Alliance er med i, og det vil vi selvfølgelig fortsat være – det er for at gøre det mindre attraktivt at bruge sprøjtemidler, der belaster vores miljø og vores sundhed.

Så Liberal Alliance støtter lovforslaget i sin helhed, men vi vil også være med på at opsplitte det i to. Tak.

Kl. 17:17

Tredje næstformand (Karsten Hønge):

Der er en kort bemærkning til hr. Jan E. Jørgensen, Venstre.

Kl. 17:18

Jan E. Jørgensen (V):

Jeg vil sådan set bare bede Liberal Alliances skatteordfører om at hilse klimaordføreren og sige tak.

Kl. 17:18

Tredje næstformand (Karsten Hønge):

Ordføreren.

Kl. 17:18

Steffen W. Frølund (LA):

Tak. Det vil jeg gøre.

Kl. 17:18

Tredje næstformand (Karsten Hønge):

Der er ikke flere korte bemærkninger. Tak til hr. Steffen W. Frølund. Næste ordfører er hr. Per Larsen, Det Konservative Folkeparti.

Kl. 17:18

(Ordfører)

Per Larsen (KF):

Tak for det, formand. På vegne af Det Konservative Folkeparti skal jeg meddele, at vi agter at stemme for lovforslaget. Lovforslaget bunder i to aftaler, som vi er med i. Der er i dette lovforslag tale om en række skatteforhøjelser, hvilket vi normalt ikke støtter, men fordi vi i de politiske aftaler har fået sat andre afgifter ned, kan vi støtte forslaget. Samlet set er resultatet, at skattetrykket ikke stiger. Til gengæld får vi i højere grad opkrævet skat for aktiviteter, som forurener klimaet og naturen, altså en grøn skatteomlægning, og dem kan vi godt lide i Det Konservative Folkeparti.

Vi opfordrer kraftigt regeringen til at fortsætte arbejdet med at nå Danmarks klimamål. Det haster, og vi ser meget gerne et højere tempo i arbejdet. Tak.

Kl. 17:19

Tredje næstformand (Karsten Hønge):

Der er ingen korte bemærkninger. Tak til hr. Per Larsen. Den næste ordfører er hr. Peter Kofod, Dansk Folkeparti.

Kl. 17:19

(Ordfører)

Peter Kofod (DF):

I virkeligheden sagde ordføreren fra Liberal Alliance det jo meget godt: Der er aftaler, man er med i, og så er der nogle, man ikke er med i. Sådan er det også for Dansk Folkepartis vedkommende; den del af aftalen mellem den daværende socialdemokratiske regering og en række af Folketingets partier, som handler om den grønne skattereform, er vi ikke en del af, og den føler vi os derfor ikke forpligtet på.

Forslaget handler om at forhøje energiafgiften for fossile brændsler for erhverv og forhøje den fra 2023 til 2025. Den anden del af lovforslaget, som handler om at udmønte en politisk aftale om sprøjtemiddelstrategi, var en aftale, den daværende regering indgik med bl.a. Dansk Folkeparti, og den aftale står vi selvfølgelig fuldstændig på mål for. Det udmønter den del af strategien, der har til formål at omlægge pesticidafgiften for at gøre det mere attraktivt at bruge sprøjtemidler med en lav belastning af miljø og sundhed, og det er jo selvfølgelig rigtig fornuftigt.

Jeg håber, at skatteministeren, når skatteministeren går på talerstolen, vil stille Folketinget i udsigt, at man kan dele forslaget her. Vi har ikke gjort vores stilling op i forhold til den del af lovforslaget, som udspringer af den aftale, vi ikke er en del af, men det kommer vi selvfølgelig til at diskutere og dykke ned i i løbet af udvalgsbehandlingen.

Nu skal jeg ikke stå her som rosinen i pølseenden og problematisere det, som tidligere ordførere har sagt – jeg vil dog sige helt generelt til regeringen, at måske er det en idé i fremtiden, at man ikke mikser de her forskellige aftaler i ét lovforslag, så vi står i den her situation. Nu er det nok ikke et problem med det her lovforslag, fordi ministeren formentlig er så imødekommende og vil gå på talerstolen og tale om, at vi kan dele det her, håber jeg, men man ved jo aldrig i fremtiden. Tak.

Kl. 17:21

Tredje næstformand (Karsten Hønge):

Det får vi opklaret om et kort øjeblik. Der er ikke nogen korte bemærkninger. Tak til hr. Peter Kofod. Så er det skatteministeren.

Kl. 17:21

Skatteministeren (Jeppe Bruus):

Tak for det. Ja, nu bliver det jo så spændende – og det vil jeg løfte sløret for til sidst i min tale – hvorvidt vi deler dette lovforslag eller ej. Det er bare, hvis der skulle være nogle nysgerrige derude, der følger med i behandlingen af det her lovforslag, som faktisk er et ret godt lovforslag, og jeg vil gerne takke for den fine modtagelse af det.

For det er jo rigtigt, at vi med aftalen om en grøn skattereform og en politisk aftale om en sprøjtemiddelstrategi fra 2022 til 2026 faktisk har taget vigtige skridt mod et grønnere Danmark, hvor alle bidrager til både et bedre klima og miljø. I dag behandler vi så lovforslaget, som gennemfører de to aftaler.

Først er der forhøjelsen af energiafgifterne: Vi gør det jo dyrere for erhvervene at bruge fossile brændsler som kul, gas og olie, og det giver selvfølgelig et mindre energiforbrug og dermed også en mindre CO2-udledning på – som det også er nævnt – ca. 0,5 mio. t. Frem mod 2025 bidrager vi så dermed både til 70-procentsmålsætningen, men faktisk også til den målsætning, vi har, om at gøre noget allerede frem mod 2025. Forhøjelsen er dermed et væsentligt element i den første fase af den grønne skattereform, hvor vi tog skridt mod en højere og mere ensartet CO2-afgift med udgangspunkt i det energiafgiftssystem, som vi har i dag.

Den anden fase kommer, når vi skal implementere »Aftale om grøn skattereform for industri mv.«, som jo blev indgået af et bredt udsnit af Folketingets partier i juni 2022. Gennemførelsen af denne aftale vil være en milepæl i Danmarks ambitiøse klimamålsætning, og jeg ser frem til senere at kunne fremsætte det lovforslag.

Når det er sagt, er Danmark kun et foregangsland, hvis den grønne omstilling går hånd i hånd bl.a. med et konkurrencedygtigt erhvervsliv og ikke mindst med beskæftigelse. De høje energipriser, som vi har set det sidste år, understreger erhvervslivets behov for, at vi omstiller fra sort til grøn energi. Derfor indgik det også i aftalen om en grøn skattereform, at der skulle gennemføres erhvervspolitiske lempelser for knap 6 mia. kr. i perioden 2021-2025. Lempelserne til erhvervslivet er blevet indfaset fra 2021, mens afgiftsforhøjelserne først kommer nu. Det har givet erhvervslivet en mulighed for at omlægge sin produktion og foretage nødvendige investeringer, så der sker en reel grøn omstilling i Danmark.

Det andet element i lovforslaget er en omlægning af pesticidafgifterne, og formålet er jo altså at opnå en rekordlav belastning fra sprøjtemidler. En bred kreds af partierne blev for et år siden enige om en sprøjtemiddelstrategi fra 2022 til 2026. Partierne blev enige om, at målet er, at der skal anvendes så få sprøjtemidler som muligt, og de sprøjtemidler, der anvendes, skal naturligvis være mindst belastende for sundhed og miljø. Det er vigtigt, at vi fortsat holder fokus på, hvilke sprøjtemidler vi bruger i naturen, og fokus på at minimere anvendelsen af de skadelige produkter, vi lukker ud i vores miljø. Derfor er jeg glad for at fremsætte dette lovforslag, som skal bidrage til en mindre belastning af vores miljø og en mindre belastning af vores sundhed.

Endelig foreslår vi en række mindre tekniske ændringer, som også har til formål at understøtte den grønne omstilling. For at reducere udledningen af CO2 er det afgørende, at der opkræves en CO2-afgift af alle afgiftspligtige varer. I dag mangler der nogle satser på en række produkter. Det harmonerer ikke med vores målsætning om at reducere udledningen med 70 pct.

Så vil jeg sige tak for debatten, og tak for spørgsmålene, også om at dele dette lovforslag i to. Og nu vil jeg så udløse spændingen og sige, at det synes jeg selvfølgelig at vi gør. Det er sådan set også et grundlæggende princip, som jeg både havde før valget, og som jeg også vil have som skatteminister i den her regering, at medmindre der er et eller andet, der er helt kompliceret og umuligt, synes jeg sådan set, at hvis der er nogen, der efterspørger, at vi kan dele et lovforslag, er det meget fair, at vi så naturligvis gør det. Tak.

Kl. 17:25

Tredje næstformand (Karsten Hønge):

Der er ingen korte bemærkninger. Tak til skatteministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Skatteudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

6) 1. behandling af lovforslag nr. L 17:

Forslag til lov om gennemførelse af dobbeltbeskatningsoverenskomst og tilhørende protokol mellem Kongeriget Danmark og Den Franske Republik.

Af skatteministeren (Jeppe Bruus).

(Fremsættelse 25.01.2023).

Kl. 17:26

Forhandling

Tredje næstformand (Karsten Hønge):

Forhandlingen er åbnet. Den første ordfører er hr. Anders Kronborg, Socialdemokratiet.

Kl. 17:26

(Ordfører)

Anders Kronborg (S):

Tusind tak for det. Det her lovforslag har en lidt kortere overskrift, men ikke desto mindre er lovforslaget også rigtig spændende. Det lovforslag, som vi skal behandle, har til formål at sikre dobbeltbeskatningsoverenskomsten mellem Danmark og Frankrig. Overenskomsten skal sikre klarhed omkring virksomheders skattemæssige forhold. Samtidig skal den sikre, at borgere og virksomheder ikke bliver beskattet af samme indkomst to gange, og at der ikke opstår mulighed for skatteundgåelse eller skatteunddragelse.

En ny overenskomst har været efterspurgt af særlig erhvervslivet og danske pensionister med bopæl i Frankrig. Sidste år blev den danske finansminister og den franske finansminister enige om en ny aftale for dobbeltbeskatningsoverenskomst. Så nu er vi nået så langt som til at sikre vores del og til, at den gennemføres i Danmark, og det gør vi med det her lovforslag.

Konkret indeholder forslaget opdaterede regler om fordelingen af beskatningsretten for forskellige indkomsttyper som lønindkomst, renter, udbytter og pensioner. Det er regler, der skal sikre, at personer og virksomheder ikke beskattes af samme indkomst både i Danmark og i Frankrig. Hvad angår beskatningsretten af pensionister, lægges der som noget nyt op til, at Frankrig får muligheden for at beskatte pensionister først. Herefter kan vi i Danmark beskatte op til det danske skatteniveau. Det er anderledes end den måde, dobbeltbeskatningsoverenskomsterne plejer at være udformet på, men det betyder dog omvendt, at danske pensionister ikke længere har incitamenter til at flytte til Frankrig med henblik på at betale mindre i skat.

Da jeg fremlagde det her den anden dag for nogle interessenter, brugte jeg en metafor, og det tror jeg godt man kan tillade sig her på Folketingets talerstol. Hvis der nogen, der set filmen »Midt om natten«, er der en sådan en herlig sekvens med Erik Clausen, der sidder over for Poul Bundgaard. Poul Bundgaard spiller en folketingsmand, og Erik Clausen beskylder ham for at tage til udlandet for at slippe for at betale skat, når nu han er færdig med gerningen. Så sådan lidt billedligt talt er den her aftale jo i hvert fald med til at sikre, at vi sørger for, at der er nogle rimelige vilkår.

Med de ord og med det billede fra en fantastisk god film vil jeg tillade mig at sige, at Socialdemokratiet bakker op om det her lovforslag.

Kl. 17:29

Fjerde næstformand (Karina Adsbøl):

Tak for det. Så går vi videre til spørgsmål, og det er først hr. Hans Kristian Skibby fra Danmarksdemokraterne for en kort bemærkning.

Kl. 17:29

Hans Kristian Skibby (DD):

Allerførst vil jeg da gerne rose ordføreren for at nævne Poul Bundgaard her i salen. Jeg tror faktisk, han hed Buhmand i den film, ordføreren var inde på, og Bøhmanden tror jeg Kim Larsen kom til at kalde ham.

Men jeg vil egentlig gerne spørge i forhold til det, for det er jo en ny måde at gøre det på. Det her er en sag, der har kørt i noget, der ligner 15 år, hvor det har været et problem, specielt i forhold til de lande, hvor der er relativt mange danskere, der rejser hen, når de skal nyde deres seniortid. Der er Frankrig jo et af de helt store steder. Så er der Spanien. Så er der Luxembourg. Så er der Portugal. Så er der Italien. Det med beskatningsfordelingen, som ordføreren også er inde på, er jo rigtigt, men det er en model, som i hvert fald ikke favoriserer den danske skattedel i forhold til det her. Der vil jeg bare gerne spørge ordføreren, om ordføreren deler vores bekymring for, om det her kan danne sådan en new normal, havde jeg nær sagt, en ny situation, hvor det faktisk er flere lande, der vil komme ind med det samme ønske, og hvor det dermed vil betyde et større provenutab for den danske del af pensionsindbetalingerne.

Kl. 17:30

Fjerde næstformand (Karina Adsbøl):

Tak. Ordføreren.

Kl. 17:30

Anders Kronborg (S):

Det er et interessant spørgsmål, som ordføreren rejser her. Jeg vil sige, at de her forhandlinger jo også er lidt specielle, ved at de faktisk foregår i et lukket rum mellem to lande, og der er det selvfølgelig vigtigt, at den del også foregår i fortrolighed mellem to lande.

Som jeg har læst mig frem til, også i forhold til provenuet, vil det have et provenu på 100 mio. kr. Jeg synes jo et eller andet sted, at det, der sådan set også er væsentligt for den danske stat, når vi snakker om provenu, er, at der her i lovforslaget er et helt tydeligt incitament til, at det ikke, som jeg forstår det, kan betale sig at bosætte sig i udlandet. Om det så vil skabe præcedens eller ej, tør jeg ikke at vurdere, men jeg tror sådan set, at man skal være meget åben over for, at drøftelser helt generelt mellem lande kan finde sted i forhold til det her, og også i forhold til den globaliserede verden, hvor det er helt tydeligt, at folk ikke kun bosætter sig i Danmark, når de bliver gamle, men som i det her eksempel også i Frankrig.

Kl. 17:31

Fjerde næstformand (Karina Adsbøl):

Så er der ikke flere korte bemærkninger. Vi siger tak til ordføreren og går videre i ordførerrækken til hr. Jan E. Jørgensen fra Venstre. Værsgo.

Kl. 17:31

(Ordfører)

Jan E. Jørgensen (V):

Tak for det – eller merci. Det er ikke, fordi jeg kan ret meget mere fransk, men nu hvor vi skal tale om dobbeltbeskatningsoverenskomst mellem Danmark og Frankrig, er det jo på sin plads at sige tak til de mange gode kræfter, som har gjort, at vi står, hvor vi står nu i dag. Det er en sag, som Venstre har arbejdet på længe – kaldt skatteministre i samråd osv. – og det er dejligt, at det til sidst lykkedes at nå til enighed om en dobbeltbeskatningsoverenskomst mellem Danmark og Frankrig.

En dobbeltbeskatningsoverenskomst betyder ikke, at man skal betale dobbelt så meget i skat, som man måske godt kunne forledes til at tro. Tværtimod, kan man sige, betyder det, at man enten bliver beskattet i Frankrig eller i Danmark; man skal altså ikke dobbeltbeskattes. Og omvendt skal man heller ikke have mulighed for at kunne unddrage sig skattebetaling. Vi taler om virksomheder og borgere, som har enten forretning eller f.eks. sommerbopæl i det ene land og almindelig bopæl i det andet land.

Der var en dobbeltbeskatningsoverenskomst indtil 2008, men den blev opsagt, bl.a. fordi der var det her spørgsmål om beskatning af pensioner. Ganske mange danske pensionister lever jo i Frankrig, hvor vejret er bedre, men det skal være det klima, der afgør, at man flytter til Frankrig – og ikke det skattemæssige klima. Det skal ikke være sådan, at man skal kunne tænke i at flytte til et andet land og dermed slippe for at betale dansk skat.

Det skaber noget klarhed, og det skaber også et provenu til statskassen. Og vi er så gået på en form for kompromis i forhold til vores sædvanlige synspunkt om, at pensioner skal beskattes fuldt ud i Danmark, fordi pensionisterne jo har haft en fuld fradragsret i Danmark, og vi er altså nået til den aftale med Frankrig, at vi, om jeg så må sige, beskatter op; altså først beskatter Frankrig med den franske skatteprocent, og så lægger vi resten oveni. Det er selvfølgelig ikke det bedste resultat, men det er det bedst opnåelige resultat, og dermed er det også godt.

Så det her lovforslag, vi behandler nu i dag, er rigtig, rigtig godt. Det kommer til at betyde vækst for virksomheder, der har forretninger både i Frankrig og i Danmark. Det er ærgerligt, at presselogen ikke er fyldt, for det er et lovforslag, der kommer til at få rigtig, rigtig stor betydning. Og selv om det er et lovforslag, der er stor og bred enighed om, og der ikke er det store konfliktstof i det, så er det et resultat af mange års arbejde. Tak til alle dem, som har sikret, at det nu kan lade sig gøre, at vi står her i dag og med vedtagelsen af lovforslaget endelig kan ratificere den dobbeltbeskatningsoverenskomst, der er blevet indgået mellem regeringerne i Danmark og Frankrig.

Kl. 17:34

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er Mohammad Rona fra Moderaterne. Værsgo.

Kl. 17:34

(Ordfører)

Mohammad Rona (M):

Tak for det, formand. Overenskomsten, som blev underskrevet i februar sidste år, bidrager til økonomisk udvikling ved at skabe klarhed om virksomhedernes og borgernes skattemæssige forhold ved at sikre, at dobbeltbeskatning undgås. Et par hovedpunkter:

1) Aftalen om dobbeltbeskatning sikrer, at borgere og virksomheder ikke bliver beskattet af den samme indkomst to gange.

2) Det er en aftale, som har været efterspurgt af både borgere og virksomheder, og som er med til at styrke båndene mellem Danmark og Frankrig.

3) Dobbeltbeskatningsoverenskomsten indeholder også de nyeste internationale standarder, som har til formål at modvirke, at virksomheders overskud flyttes til andre lande, alene fordi der kan opnås en lavere beskatning.

Med aftalen kan danske pensioner udbetalt til pensionister, der bor i Frankrig, fremover beskattes i Danmark. Til gengæld tages der højde for den skat, der betales af pensionen i Frankrig, ved opgørelsen af den danske skat. Skattesatsen er lavere i Frankrig end i Danmark, og det skønnes, at Danmark kan beholde en væsentlig andel af skatteprovenuet fra pensionsudbetalingerne.

Lovforslaget blev fremsat i efteråret 2022, men på grund af folketingsvalget i november bortfaldt lovforslaget, og det er derfor nu blevet genfremsat. Det har den betydning, at aftalen tidligst kan få virkning fra den 1. januar 2024. Jeg glæder mig til den videre behandling af lovforslaget i Skatteudvalget.

Moderaterne bakker op.

Kl. 17:36

Fjerde næstformand (Karina Adsbøl):

Tak til ordføreren. Der er ikke nogen korte bemærkninger. Og så går vi videre til den næste i rækken, som er Sigurd Agersnap fra Socialistisk Folkeparti. Værsgo.

Kl. 17:36

(Ordfører)

Sigurd Agersnap (SF):

Tak for ordet, formand. Efter 15 års venten har vi nu en aftale om en dobbeltbeskatningsoverenskomst med Frankrig, og det er jo godt, at der nu er nået en aftale. Læser man debatten tilbage fra januar 2008, var det ikke helt forventningen, at det skulle tage så lang tid – men det øger jo så kun glæden ved, at vi nu har en aftale, og den vil jeg istemme.

Det var med SF's støtte, at man opsagde den hidtidige dobbeltbeskatningsoverenskomst med Frankrig. Det var problematisk, som også tidligere ordførere har været inde på, at der var et skattemæssigt incitament for pensionister til at flytte til Frankrig; at vi i Danmark gav et fradrag for at spare op til pension, og så kunne man få udbetalt det fulde beløb i Frankrig til en væsentlig lavere beskatning end i Danmark. Det var penge, som måtte dækkes ind af alle andre skatteydere, også de pensionister, som blev her i landet. Så det var ikke fair, og det var rimeligt, at man gjorde noget ved det.

Men nu har vi en aftale, og som de foregående talere vil jeg også på vegne af SF udtale tilfredshed hermed. Det er et fornuftigt princip, at vi ikke dobbeltbeskatter, ligesom der ikke skal være skattefordele ved eksempelvis at rejse ud af landet. De formål indfrier aftalen, og aftalen har længe været imødeset i bl.a. det danske erhvervsliv.

Aftalen forbedrer mulighederne for samhandel og hjælper virksomheder, som har aktivitet i begge lande, med en større klarhed og lettere gennemskuelige regler. Det er godt. Dertil er der en fin ambition i lovforslaget om overenskomsten om at forhindre international skatteunddragelse samt et udvidet myndighedssamarbejde mellem landenes skattemyndigheder. De ambitioner deler vi.

Men jeg mener også, at vi må diskutere, om aftalen til fulde løser problemerne ved beskatning af pensionsordninger. Jeg mener ligesom tidligere talere, at der er tale om et kompromis, og at der vil være et mindre provenu ved den her aftale. Det kommer som en konsekvens af, at Danmark kun får ret til at beskatte differencen mellem den franske og den danske pensionsskat. Dermed mener jeg også, at det kan diskuteres, om denne dobbeltbeskatningsaftale lever fuldt op til det mangeårige, faste danske princip om, at Danmark skal have ret til at beskatte udbetalinger fra de pensionsordninger, som Danmark har givet fradrag for indbetalingerne til. Det er et princip, som vi ellers har håndhævet i Danmarks øvrige dobbeltbeskatningsaftaler. Og som det også fremgår af lovbemærkningerne, er det et princip, som er med til at sikre sammenhængen i det danske pensionsbeskatningssystem.

Jeg kan læse af lovbemærkningerne, at Skatteministeriet mener, at princippet er opfyldt. Det synes jeg kan diskuteres, men jeg synes i hvert fald, at det er relevant at få en diskussion om, hvorvidt vi viderefører det princip i øvrige aftaler, som der også har været stillet spørgsmål om her. Det vil vi spørge mere ind til under udvalgsbehandlingen af lovforslaget.

Samlet set er vi dog i SF glade for, at der nu kommer en dobbeltbeskatningsoverenskomst med Frankrig. Vi forventer at kunne støtte lovforslaget, og jeg ser frem til den fortsatte debat. Jeg skulle også hilse fra Alternativet og Enhedslisten og sige, at de også tager positivt imod lovforslaget.

Kl. 17:39

Fjerde næstformand (Karina Adsbøl):

Tak til ordføreren. Da der ikke nogen korte bemærkninger, går vi videre til hr. Hans Kristian Skibby fra Danmarksdemokraterne.

Kl. 17:39

(Ordfører)

Hans Kristian Skibby (DD):

Tak. Jeg tror faktisk, at Socialdemokraternes ordfører i sin tale lagde ud med at sige, at der var en relativt kort tekst til den her nye aftale om dobbeltbeskatning mellem Danmark og Frankrig, og det er sådan set også rigtigt i forhold til det forrige lovforslag, som blev behandlet. Men til gengæld er historikken i hvert fald lang. Den er faktisk så lang, at jeg havde meget, meget mørkt hår, dengang man startede på at debattere det her, og det er jo så 15 år siden.

Derfor er det selvfølgelig også godt, at man ender med at komme i mål med en ny beskatningsaftale. Det hilser vi også velkommen i Danmarksdemokraterne. Vi synes faktisk, det er fint, at man gør en stor indsats for at eliminere dobbeltbeskatning, og også, at man søger at forhindre den internationale skatteunddragelse, som i hvert fald nogle har spekuleret i. At der så også kan komme et udvidet myndighedssamarbejde mellem landenes skattemyndigheder, hilser vi også velkommen.

Men der, hvor vi så har en lille bekymring – og det var også den, jeg luftede lidt i mit spørgsmål til Socialdemokraternes ordfører – er, med hensyn til hvordan det så ser ud i fremtiden i forhold til fordelingen af eksempelvis de her pensionsindbetalinger fra f.eks. danske pensionister. Jeg har i hvert fald indtryk af, at der er flere danske pensionister i Frankrig, end der er franske pensionister i Danmark, og det samme gør sig gældende i Spanien, Luxembourg, Italien og andre lande. Derfor kunne man jo godt frygte, at det her kunne danne en form for tryk, i forhold til at man godt kunne tænke sig at få en lige så gunstig model i nogle af de andre lande, hvor der bor relativt mange danske pensionister, og at det dermed også vil betyde et større provenutab for Danmark.

Hvis man kigger på side 39 i bemærkningerne til lovforslaget, står der jo også, at de økonomiske konsekvenser af den her nye aftale efter tilbageløb vurderes til på den lange bane – altså fra 2025 – at være et tab for Danmark på omkring 35 mio. kr. Derfor synes jeg ikke, det er helt uvæsentligt, om det er noget, vi kan forvente kommer til at være en form for new normal, som jeg var inde på – vi skal jo også følge med og sige noget på udenlandsk; det må vi ellers ikke her fra talerstolen, tror jeg nok, så nu får jeg nok snart skældud. Men vi er i hvert fald lidt bange for, at det bliver en model, der vil betyde, at Danmark kommer til at tabe på den her udligning med andre lande, hvor man også har pensionsbeskatning i dag. Det har vi nogle spørgsmål til, som vi selvfølgelig vil prøve at rejse her i forbindelse med udvalgsarbejdet.

Jeg tror da på, at vi i sidste ende nok godt vil kunne støtte det her lovforslag. Vi har jo igennem tiderne behandlet rigtig mange dobbeltbeskatningsaftaler i Folketinget, og det er godt, at de hele tiden bliver bedre og mere træfsikre – det bliver de forhåbentlig – men det ændrer ikke på, at vi også skal have en sikker hånd, i forhold til at når vi ændrer på én aftale med ét land, kan det også godt få nogle konsekvenser for lignende beskatningsaftaler, vi har med andre lande.

Det må være de indledende bemærkninger. Vi ser i Danmarksdemokraterne frem til udvalgsarbejdet, og vi vil som sagt lige stille et par udvalgsspørgsmål i forhold til den økonomiske situation, som selvfølgelig opstår, når Danmark står over for et provenutab på skatteligningen. Det skulle være ordene.

Kl. 17:43

Fjerde næstformand (Karina Adsbøl):

Tak til ordføreren. Der er ikke nogen korte bemærkninger. Så går vi videre til den næste i rækken, og det er hr. Steffen W. Frølund fra Liberal Alliance. Værsgo.

Kl. 17:43

(Ordfører)

Steffen W. Frølund (LA):

Tak for det, formand. Der har længe været risiko for, at borgere og virksomheder har kunnet komme i en skatteklemme, da der ikke har eksisteret nogen overenskomst mellem Frankrig og Danmark, som hindrer dobbeltbeskatning, og i praksis er det et problem for danskere, der er flyttet til Frankrig, og som får udbetalt pension i Danmark. Men også på andre områder er det et problem.

Det her forslag vil betyde, at danske virksomheder og personer med indtægter og aktiver i Frankrig får bedre vilkår og færre administrative byrder, da der etableres et fælles regelsæt for undgåelse af dobbeltbeskatning. Forslaget medfører også, at Danmark fremover vil beskatte pensionsudbetalinger som kildeland, mens Frankrig opretholder sin ret til at kunne beskatte som bopælsland. Så det afhjælper en masse udfordringer, både for borgere og det private erhvervsliv, og det støtter Liberal Alliance.

Kl. 17:44

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste i rækken, som er hr. Per Larsen fra Det Konservative Folkeparti. Værsgo.

Kl. 17:44

(Ordfører)

Per Larsen (KF):

Tak for det, formand. Vi stemmer for og stoler på, at der er lavet en dobbeltbeskatningsaftale, som følger de almindelige principper. Vi forstår, at den her aftale med Frankrig har været længe undervejs, og også, at der er lettelse i erhvervslivet over, at den nu endelig er klar. Tak for ordet.

Kl. 17:45

Fjerde næstformand (Karina Adsbøl):

Tak for det. Der er ikke nogen korte bemærkninger, og så går vi videre til hr. Peter Kofod fra Dansk Folkeparti.

Kl. 17:45

(Ordfører)

Peter Kofod (DF):

Tak for det. Lovforslaget har til formål at forhindre dobbeltbeskatning og fjerne muligheden for, at det kan forekomme, at der hverken sker beskatning i Danmark eller i Frankrig. Med andre ord vil man med forslaget undgå, at virksomheder eller borgere betaler for meget eller for lidt i skat. Aftalen indeholder nærmere regler for, hvordan skatteforholdene skal indrettes på tværs af landegrænserne.

I Dansk Folkeparti mener vi, at det er entydigt godt, at der indgås dobbeltbeskatningsoverenskomster, da det bidrager til at skabe klarhed over, hvordan beskatningen finder sted ved grænseoverskridende aktiviteter. Det er forventningen, at forslaget vil bidrage til den økonomiske udvikling for virksomheder med aktiviteter i Frankrig, der er en af Danmarks største handelspartnere, og det støtter vi selvfølgelig i Dansk Folkeparti. Tak for ordet.

Kl. 17:45

Fjerde næstformand (Karina Adsbøl):

Tak for det. Da der ikke flere på talerlisten til korte bemærkninger, går vi videre til skatteministeren.

Kl. 17:46

Skatteministeren (Jeppe Bruus):

Tak for det. Jeg vil gerne indlede med at takke for den gode modtagelse af lovforslaget. Jeg kan i dag præsentere lovforslaget om gennemførelse af ny overenskomst om dobbeltbeskatning mellem Danmark og Frankrig. Jeg tiltrådte som skatteminister, samme dag som aftalen blev underskrevet, og det var faktisk den første pressemeddelelse, jeg sendte ud for lige lidt over et år siden. Det var en stor fornøjelse og kulminationen på et meget langt forhandlingsforløb. Jeg er nu også meget glad for, at vi kan vinde opbakning til den aftale her i Folketinget. Det er en aftale, som har været efterspurgt af både borgere og virksomheder, og som vil styrke båndene mellem Danmark og Frankrig fremover.

Aftaler om dobbeltbeskatning sikrer generelt det rimelige i, at borgere og virksomheder ikke bliver beskattet af den samme indkomst to gange, og at der ikke åbnes for skatteundgåelse og skatteunddragelse. Dobbeltbeskatningsaftaler bidrager til økonomisk udvikling og vækst, giver skatteyderne klarhed over deres skattemæssige forhold og letter administrative byrder, særlig for virksomhederne. Derudover er aftaler om dobbeltbeskatning ofte basis for at styrke samarbejde om administrativ bistand mellem skattemyndighederne.

Der har tidligere været en dobbeltbeskatningsaftale mellem Danmark og Frankrig, men et enigt Folketing besluttede i 2008 at opsige aftalen. Det skyldtes, at danske pensioner, der var udbetalt fra Danmark til pensionister i Frankrig, ifølge aftalen kun kunne beskattes i Frankrig med en lavere fransk skattesats, og det, selv om der var givet fradrag for indbetalingerne til pensionsordningen i Danmark eller arbejdsgivernes indbetaling havde været skattefri for modtageren. De seneste forhandlinger om en ny aftale med Frankrig har stået på siden 2017, og i slutningen af 2021 lykkedes det Skatteministeriet og det franske finansministerium at blive enige om en ny aftale på teknisk niveau. Den danske og den franske finansminister tiltrådte og underskrev efterfølgende aftalen i Paris i februar 2022.

For at aftalen kan få virkning, skal den ratificeres i begge lande. Og det er netop det, der er formålet med det lovforslag, som vi behandler i dag. Jeg skylder i den forbindelse at nævne, at lovforslaget blev fremsat i efteråret 2022, men på grund af folketingsvalget i november bortfaldt lovforslaget, og det er derfor, at det nu bliver genfremsat. Det har den betydning, at aftalen tidligst kan få virkning fra den 1. januar 2024, forudsat at Frankrig også ratificerer aftalen i år.

Aftalen med Frankrig indeholder, som langt de fleste andre aftaler om dobbeltbeskatning, regler om fordeling af beskatningsretten for en række indkomsttyper. Det gælder for eksempelvis udbytter, renter, lønindkomst og selvfølgelig pensioner. Pensionerne kommer jeg tilbage til om lidt.

Reglerne om fordeling af beskatningsretten vil sikre, at virksomheder og personer ikke bliver beskattet af samme indkomst i Danmark og i Frankrig. Derudover forpligter aftalen, i samspil med de regler, der gælder i EU, skattemyndighederne i Danmark og Frankrig til at samarbejde om administrativ bistand. Det gælder både i forhold til udveksling af skatteoplysninger og inddragelse af skatter. Aftalen overholder desuden de fire minimumsstandarder, der er resultatet af OECD's såkaldte BEPS-projekt. Minimumsstandarderne er vigtige, fordi de har til formål at modvirke, at virksomheders overskud flyttes til andre lande, alene fordi der kan opnås en lavere beskatning. De er med andre ord et internationalt middel til at bekæmpe skatteundgåelse og aggressiv skatteplanlægning.

Den aftale, vi nu har indgået med Frankrig, indeholder som nævnt en bestemmelse om beskatningsretten til pensioner. På trods af enorme bestræbelser fra dansk side på at sikre Danmark den fulde ret til at beskatte danske pensioner, der er finansieret af den danske stat, lykkedes det ikke. Til gengæld blev der indgået et kompromis, der på fagsprog betegnes som en omvendt kreditmodel. Den model indebærer, at Frankrig reelt får førsteretten til at beskatte pensionerne, mens Danmark efterfølgende har mulighed for at beskatte op til dansk skatteniveau. Selv om det er et brud på den linje, Danmark normalt lægger i forhandlinger om dobbeltbeskatningsaftaler, synes jeg som skatteminister, at det er et fornuftigt resultat omstændighederne taget i betragtning.

Da skatteniveauet i Frankrig i dag er lavere end i Danmark, vil pensionerne med andre ord samlet blive beskattet svarende til det danske niveau. Det betyder i modsætning til den tidligere aftale, at danske pensionister ikke længere kan flytte til Frankrig for at slippe billigere i skat. Forhandlingsresultatet for pensioner skal også ses i lyset af resten af aftalen, der har den betydning, det har, at Danmark har en aftale om dobbeltbeskatning med Frankrig.

Jeg vil gerne sige, at jeg håber, at vi kan fastholde den brede politiske opbakning, der traditionelt ligger bag arbejdet med vores dobbeltbeskatningsaftaler, og derfor vil jeg også kvittere for den meget positive modtagelse i dag. Jeg stiller mig naturligvis til rådighed, hvis der skulle være spørgsmål, og jeg ser frem til den videre behandling af lovforslaget.

Kl. 17:51

Fjerde næstformand (Karina Adsbøl):

Tak for det. Og jeg ser ikke nogen korte bemærkninger, så tak til ministeren.

Da der ikke er flere, der har bedt om ordet, er forhandlingen afsluttet.

Jeg foreslår, at lovforslaget henvises til Skatteudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

7) 1. behandling af lovforslag nr. L 23:

Forslag til lov om ændring af lov om fremme af vedvarende energi. (Investeringsstøtte til forsøgsvindmøller, udbud af støtte til anvendelse af kemiske brændstoffer eller produkter fra elektricitet (Power-to-X), anvendelsesområdet for VE-ordningerne, tilsyn med elproducerende anlæg på havet og adgang til negativt pristillæg).

Af klima-, energi- og forsyningsministeren (Lars Aagaard).

(Fremsættelse 25.01.2023).

Kl. 17:52

Forhandling

Fjerde næstformand (Karina Adsbøl):

Forhandlingen er åbnet, og første ordfører er fru Lea Wermelin, som står klar, fra Socialdemokratiet. Værsgo.

Kl. 17:52

(Ordfører)

Lea Wermelin (S):

Tak for det. Jeg ved ikke, om det var ivrigheden, der gjorde, at jeg lige var lidt hurtig. Men i hvert fald er det jo det første lovforslag, som jeg får lov at behandle som klima- og energiordfører for Socialdemokratiet, og af den grund er det dejligt at stå her, men det er det også, fordi vi med det nye regeringsgrundlag har sat nogle meget ambitiøse klimamål – de mest ambitiøse for Danmark nogen sinde. Og så er det selvfølgelig også vigtigt for os at sikre, at vi når de mål, vi allerede har sat. Så vi har en klar retning for det, vi vil, og det er at komme i mål, og det er klart, at der er opstillingen af vedvarende energi helt afgørende. Vi kan ikke løse klimakrisen uden, og derfor skal vi sikre de bedst mulige rammer for opstillingen.

Det, som vi så skal behandle i dag, er jo i virkeligheden, hvordan vi sikrer, at vi kan lave en bedre model for de her forsøgsvindmøller, end vi har i dag. Det vil sige, at vi går fra, at det er en driftsstøtte, til at det er en investeringsstøtte. Det synes vi i Socialdemokratiet er klogt. Det er også, at vi tager et skridt videre på den her rejse i forhold til power-to-x og til at skabe de helt rigtige rammer for det, sådan at vi ikke bare har mulighed for at støtte produktionen, hvad  vi allerede har i dag, men også, at vi har mulighed for at lave udbud af stø tte til anvendelse af power-to-x. Så selv om vi ikke har taget den politiske beslutning endnu, er det udtryk for rettidig omhu, at vi har det med i lovforslaget her i dag, plus en række af de andre mindre ting, som også følger med lovforslaget i dag. Så det er dejligt, at vi her tager nogle gode skridt for den grønne omstilling og også for Danmarks sikkerhed, og derfor bakker vi op om lovforslaget.

Kl. 17:54

Fjerde næstformand (Karina Adsbøl):

Tak til ordføreren. Der er en kort bemærkning, og den er til hr. Søren Egge Rasmussen, Enhedslisten. Værsgo.

Kl. 17:54

Søren Egge Rasmussen (EL):

Velkommen til som klima- og energiordfører. Det her lovforslag er jo altså i den lille ende. Det er ikke med det, vi redder hele klimaet for Danmark og for verden. Det er et ret lille lovforslag, som justerer på nogle småting, og når nu ordføreren italesætter, at det skulle være den mest ambitiøse regering, vil jeg sige, at det jo er fint nok, at man fremrykker et 2050-mål til et 2025-mål. Men regeringen mangler jo at levere på at nå i mål på 2025-målet, hvor der er en manko. Og så har vi så oplevet på det allersidste, at man har stoppet den kystnære havvindmølleudbygning. Så jeg vil sige, at der står nogle pæne ting i det regeringsgrundlag, men regeringen og Socialdemokratiet mangler at levere på området. Tak.

Kl. 17:54

Fjerde næstformand (Karina Adsbøl):

Ordføreren.

Kl. 17:54

Lea Wermelin (S):

Tak for den varme velkomst til Enhedslistens ordfører. Det er dejligt at være med i klubben her. Det er jo rigtigt, at det her forslag ikke gør det alene. Det tror jeg heller ikke jeg gav udtryk for. Men jeg tror heller ikke, og det vil Enhedslistens ordfører nok også være enig med mig i, at vi kan løse det hele med et enkelt lovforslag, for så havde vi jo for længst været arbejdsløse og bare gjort det arbejde. Det kræver sådan set hårdt arbejde at tage ansvar for at løse den klimakrise, vi står midt i, og som er vores generations største udfordring. Og der har vi jo netop forpligtet os i Socialdemokratiet på, at det er det, vi vil, og det har den nye regering også.

Så er det jo fair nok, at man synes, at verdens mest ambitiøse klimamål ikke er ambitiøst nok til Enhedslisten. Vi synes, det er meget ambitiøst, og det er også det, vi hører andre lande kvittere for, nemlig at Danmark går forrest.

Så kan jeg til det med åben dør, der blev nævnt, sige, at jeg ikke kan se, at vi har andre muligheder, når den klare vurdering fra vores myndigheder er, at der kan være strid med statsstøttereglerne, men vi arbejder selvfølgelig hurtigst muligt på at få styr på det.

Kl. 17:55

Fjerde næstformand (Karina Adsbøl):

Hr. Søren Egge Rasmussen for den anden korte bemærkning.

Kl. 17:56

Søren Egge Rasmussen (EL):

Jo, men vi kunne jo nemt være endt i en situation, hvor der var en række partier, der var kommet igennem med deres mål om, at 70-procentsmålsætningen i 2030 skulle hæves til 80 pct. Det er sådan set det, der er nødvendigt, når vi skal være ambitiøse. Så det er altså ikke nok at snakke om et eller andet, der sker ude i 2045. Omkring det her med statsstøtte og de kystnære møller vil jeg sige, at det vigtige jo er, at det problem, som er skitseret, løses hurtigt. Det er jo det, man kan bedømme regeringen på. Så det ser jeg frem til løses.

Kl. 17:56

Fjerde næstformand (Karina Adsbøl):

Ordføreren.

Kl. 17:56

Lea Wermelin (S):

Jeg synes, det er dejligt, at der er engagement blandt partierne. Jeg vil nu stå fast på, at det regeringsgrundlag, vi har, er meget ambitiøst, og man kan jo også på både 2025-målet, men sådan set også på 2030-målet, se, at vi sætter alle sejl til for netop at sørge for, at Danmark er et af verdens allermest ambitiøse lande, når det handler om klima, og ikke bare siger det, men også gør det og viser det, sådan at andre lande også kan lære af vores eksempel. Så er jeg fuldstændig enig i, at vi skal lykkes hurtigst muligt med at finde en løsning i forhold til vores havvindmøller.

Kl. 17:57

Fjerde næstformand (Karina Adsbøl):

Tak for det. Da der ikke er flere korte bemærkninger, siger vi tak til ordføreren og går videre til den næste i rækken, og det er Venstres ordfører, hr. Jan E. Jørgensen. Værsgo.

Kl. 17:57

(Ordfører)

Jan E. Jørgensen (V):

Tak for ordet. To af de helt store udfordringer, verden står med lige nu, er klimakrisen, og så er det krigen i Ukraine. Jeg påstår ikke, at det her lovforslag løser de to kriser, men det er i hvert fald med til at løse de to kriser. Vi skal gøre os uafhængige af russisk gas, for det er jo salg af russisk gas, som finansierer krigen i Ukraine, og derfor skal vi gøre os uafhængige af russisk gas i Europa – jo før des bedre. For det andet skal vi have fart på den grønne omstilling, så vi kan indfri regeringens ambitiøse 70-procentsmålsætning.

Lovforslaget er en del af udmøntningen af Venstres og hele regeringens ambitiøse klima- og energipolitik, som jo bl.a. indbefatter, at Nordsøen og Østersøen skal levere grøn strøm til resten af Europa. Med lovforslaget sætter vi yderligere fart i den proces ved at udvide og bedre mulighederne for udvikling og test af grønne teknologier. Det foreslås bl.a., at Danmark videreudvikler sin position som foregangsland på vindmølleområdet ved at justere støttemodellen for forsøgsmøller, så den omlægges til en investeringsstøtte, der kan gives både til møller på havet og møller på land. Det vil tilskynde yderligere til opsætning af testvindmøller og udvikling af nye og bedre møller, hvilket er nødvendigt, hvis Danmark skal bevare sin markedsposition som førende inden for området for vedvarende energi.

Lovforslaget handler også om power-to-x, hvor ministeren vil få hjemmel til at kunne støtte ikke bare produktion af power-to-x, men også anvendelse af power-to-x. Så Venstre støtter lovforslaget. Vi mener, det er et godt lovforslag og et vigtigt skridt på vejen til at indfri vores ambitiøse klimamålsætninger og få gjort os uafhængig af russisk gas.

Kl. 17:59

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er fru Karin Liltorp fra Moderaterne. Værsgo.

Kl. 17:59

(Ordfører)

Karin Liltorp (M):

Tak for det. Den grønne omstilling kører derudad, og hurra for det. På nogle områder går det heldigvis meget hurtigt, for erhvervslivet er med helt fremme. Nogle gange er de så langt fremme, at vi politikere næsten ikke kan nå at følge med. Derfor er en af vores fremmeste opgaver at sørge for, at rammerne er på plads, så der ikke er buler på banen, når aktørerne er klar til at løbe derudad. Den hurtige udvikling er der taget højde for i klimaaftalen fra sidste år, som ligesom så mange andre forslag på klimaområdet er blevet til på baggrund af et bredt flertal i Folketinget. Alle, der sidder her i salen, ved nemlig, at klimaudfordringerne skal tages alvorligt, så opgaven for os er nu at sørge for, at lovforslagene bliver implementeret.

Lovforslaget omfatter flere elementer, hvoraf jeg lige vil berøre to. Støttemodellen for forsøgsvindmøller ændres. Den tidligere driftsstøtte afspejlede ikke de ekstra omkostninger, der er forbundet med at foretage test af nye vindmølletyper. Investeringsstøtte kan i højere grad rette fokus på specifikke omkostninger ved afprøvning af de her prototyper.

Vindmøllesektoren i Danmark bidrager med mange arbejdspladser, samtidig med at sektoren står for en ganske væsentlig del af den danske energiteknologieksport. Og selv om vi allerede har effektive vindmøller i dag, skal vi vedvarende udvikle, så vi sikrer, at vi får de bedst mulige møller for pengene. Det kan altid blive lidt bedre, og bare en lille forbedring på en enkelt vindmølle, f.eks. bare 1 pct. højere energiudbytte, kan have et kæmpe effekt på verdensplan til gavn for den grønne omstilling.

Desuden bygger lovforslaget videre på det tidligere lovforslag fra før jul, hvor nogle af de første spadestik til power-to-x-udviklingen blev taget, nemlig en beskrivelse af de regulatoriske rammer for transport af brint. Med det her nye lovforslag gør vi det på et senere tidspunkt muligt at gennemføre udbud til produktion af power-to-x, og dermed skaber vi rammerne for, at power-to-x-producenterne for alvor kan komme i gang med deres anlæg, primært til at skabe brændstof til fly og transport, der ikke kan elektrificeres.

Det bliver så spændende at følge med i udviklingen inden for det her område, og det er da mit håb, at vi snart kan blive en storeksportør af fremtidens grønne brændstoffer. Det kræver til en start, at vi fra politisk side sørger for, at rammerne er i orden. Derfor støtter Moderaterne op om forslaget.

Kl. 18:02

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til næste ordfører i rækken, som er fru Signe Munk fra Socialistisk Folkeparti. Værsgo.

Kl. 18:02

(Ordfører)

Signe Munk (SF):

Tak for det. Det er vel det, man bedst kan betegne som sådan en form for energipolitisk bunkebryllup, vi har gang i her. Der er masser af gode elementer i lovforslaget, og det er godt, at vi får ekspederet en masse vigtige sager. Der skal ikke herske nogen tvivl om, at det bakker SF fuldt og helt op omkring. Det stammer jo også fra en del forskellige aftaler, som vi har indgået i årets løb, og det er jo også lidt en opsamling af, hvad der lige måtte være smuttet ved andre lovbehandlinger.

Jeg synes, at der er to væsentlige politiske nedslag. Det ene handler om investeringsstøtte til forsøgsmøller. Altså, i det hele taget er der bare en rigtig vigtig opgave i at sikre – særlig i den tid, vi lever i – at Danmark stadig væk er et land, der udvikler vindenergiteknologi, og at vi er det sted, hvor man tester de nye modeller. Derfor er det også fint, at vi sender noget støtte i den retning. Der er jo ingen tvivl om, at det her er et marked, der bliver mere og mere konkurrencepræget, og jeg synes, at verden, men også i særdeleshed Danmark har god gavn af, at vi sikrer, at vi stadig væk er et land, der udvikler vindenergiteknologi.

Så er der den anden del, der handler om power-to-x-udbud, altså at der er en bemyndigelse til, at man også kan give støtte til anvendelse. Det er fint, at bemyndigelsen kommer, men det fordrer en politisk diskussion om, hvad det så er for en anvendelse, og hvordan det skal bruges osv. Det synes jeg er en videre politisk diskussion, som jeg i hvert fald personligt ikke er helt færdigbagt i. Men det, at der er en bemyndigelse, gør jo, at vi ikke skal i gang med endnu en lovbehandling, såfremt vi skulle finde en model. Det synes jeg er spændende at arbejde videre med. Og ellers er det jo bare rigtig fint, at den VE-bonusordning, som vi fik lavet – altså det med, at hvis man bor tæt på et energianlæg, får man også lidt i baglommen – også gælder, hvis man har VE-anlæg i ødrift. Så samlet set er det meget fint. Det bakker vi op omkring, og vi har ikke yderligere bemærkninger.

Kl. 18:04

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er fru Lise Bech fra Danmarksdemokraterne. Værsgo.

Kl. 18:04

(Ordfører)

Lise Bech (DD):

Tak, formand. Det her lovforslag implementerer jo dele af »Klimaaftale om grøn strøm og varme 2022«, og det har et meget bredt flertal bag sig i Folketinget.

Indledningsvis kan jeg da sige, at Danmarksdemokraterne støtter forslaget, da det vil præcisere lovgivningen og få de nødvendige hjemler på plads til at støtte arbejdet med power-to-x i takt med udviklingen på området og give plads i lovgivningen til fremtidens grønne løsninger og teknologier.

Hvad drejer det sig så om? Det drejer sig bl.a. om, at ministeren bemyndiges til at tildele de 100 mio. kr., der blev afsat til test af havvindmøller med aftalen om grøn skattereform for industri m.v. fra juni 2022. Det handler om at sikre, at der kan afholdes udbud til støtte til anvendelse af kemiske brændstoffer og produkter fra elektricitet, altså power-to-x – hjemmelen i dag gælder kun til støtte til produktion af power-to-x-produkter – og at anvendelsesområdet for VE-ordningerne tilpasses, så også VE-anlæg, der ikke er nettilsluttet, kan være omfattet af ordningerne. Det skal præciseres, at klima-, energi- og forsyningsministeren kan fastsætte vilkår om tilsyn, forundersøgelsestilladelser, etableringstilladelser og elproduktionstilladelser i forhold til VE-loven.

Endelig vil der med det her lovforslag blive etableret hjemmel til, at Energistyrelsen kan foretage modregning i pristillæg for produktion af elektricitet ved anvendelse af biogas eller forgasningsgas fremstillet ved biomasse. Der var faktisk en fejl i lovændringen fra 2008, men fejlen blev først synlig, da markedsprisen for produktionen af bl.a. el fra biogas steg voldsomt fra slutningen af 2021 og i 2022. Der er foretaget ændringer i lovforslaget foranlediget af høringssvarene, og jeg har bemærket, at de høringsberettigede bakker op om lovforslaget. Så som sagt tidligere: Danmarksdemokraterne støtter forslaget.

Kl. 18:06

Fjerde næstformand (Karina Adsbøl):

Tak til ordføreren. Vi går videre til den næste ordfører i rækken, som er hr. Steffen W. Frølund fra Liberal Alliance. Værsgo.

Kl. 18:06

(Ordfører)

Steffen W. Frølund (LA):

Tak for det, formand. I Liberal Alliance støtter vi lovforslaget, og det gør vi, fordi det indeholder en masse udmærkede ændringer. Men jeg vil alligevel lige dykke ned i to ting, som jeg vil komme med nogle opfordringer til.

For hvis man skal have en masse testcentre til vindmøller – og jeg havde faktisk den ære at besøge et Vestastestcenter så sent som i går for at få syn for sagen – så giver det jo først rigtig god mening at have det, hvis vi rent faktisk også får sat nogle vindmøller op.

Den anden ting er power-to-x. Det er en forudsætning for, at power-to-x fungerer, at vi har en stor overflod af grøn strøm, og derfor er det desværre helt meningsløst at have en masse power-to-x, hvis vi ikke også får sat en masse vindmøller op eller anden grøn strømproduktion. Og man må desværre sige, at det er gået temmelig langsomt med at få landvindmøller op, og i går indeholdt jo lidt en streg i regningen i forhold til havvindmølleprojekter. Så jeg vil bare komme med en opfordring og sige, at jeg synes, at regeringen skulle tage at få lidt mere fokus på at få opført en masse grøn energi, som kan indfri nytten af alle de her gode lovforslag, vi behandler i dag.

Kl. 18:07

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste i ordførerrækken, som er fru Mona Juul fra Det Konservative Folkeparti. Værsgo.

Kl. 18:08

(Ordfører)

Mona Juul (KF):

Tak for ordet. Jeg skal gøre det helt kort, for når der er lavet vigtige politiske aftaler, fine aftaler med flotte skåltaler, så får embedsværket altid travlt. For aftaler skal omsættes til lov og handling, og hverdagen banker på.

Folketingsvalget forsinkede en række nødvendige lovforslag som følge af politiske aftaler, og netop det her lovforslag, L 23, er et af dem. Der er primært tale om udmøntning af flere dele af aftaler, som Konservative er med i, og vi vurderer også ud fra høringssvarene, at det er, som det skal være. Derfor bakker vi naturligvis op og ser frem til at komme videre med mere grøn teknologi og mere vedvarende energi. Kort sagt: Sæt i gang!

Kl. 18:08

Fjerde næstformand (Karina Adsbøl):

Tak til ordføreren, og der er ikke nogen korte bemærkninger, så vi går videre til den næste ordfører, som er hr. Søren Egge Rasmussen fra Enhedslisten.

Kl. 18:08

(Ordfører)

Søren Egge Rasmussen (EL):

Tak. Det er jo et lovforslag, som er en udmøntning af nogle allerede indgåede aftaler, som Enhedslisten er med i. Vi synes, det er godt at få slået fast, at forsøgsmøller også kan stå på havet. Det er godt, at der også bliver en værditabsordning for naboer til forsøgsmøller. Så vi har ikke fundet noget i dette lovforslag, som vi vil spørge ind til, men støtter lovforslaget.

Kl. 18:09

Fjerde næstformand (Karina Adsbøl):

Tak til ordføreren. Vi går videre til den næste ordfører i rækken, som er fru Samira Nawa fra Radikale Venstre.

Kl. 18:09

(Ordfører)

Samira Nawa (RV):

Tak. I Radikale Venstre er vi utålmodige, når det drejer sig om udbygningen med grøn energi. Jeg vil godt starte med at sige, at vi selvfølgelig støtter det her lovforslag. Det gør vi jo også, fordi den grønne førertrøje, som vi har været vant til at iklæde os her i Danmark, altså er lidt under pres, også på trods af de mange gode aftaler, vi har lavet, og skåltalerne. De sidste dages kedelige nyheder fra regeringen om åben dør-ansøgninger gør os i Radikale Venstre så meget desto mere utålmodige.

Derfor stemmer vi for al lovgivning, der kan sætte tempo på udrulning af grøn energi, herunder også, som det er nævnt fra flere andre ordførere, muligheden for at teste fremtidens møller i Danmark. Så konklusionen er, at Radikale Venstre bakker op om det her lovforslag, der jo udmønter elementer fra forskellige aftaler.

Kl. 18:10

Fjerde næstformand (Karina Adsbøl):

Tak til ordføreren, og der er ikke nogen korte bemærkninger. Så er det hr. Peter Kofod fra Dansk Folkeparti. Værsgo.

Kl. 18:10

(Ordfører)

Peter Kofod (DF):

Tak for det. Dansk Folkeparti kan støtte nærværende lovforslag. Vi er en del af »Klimaaftale om grøn strøm og varme 2022«, som lovforslaget tjener at udmønte. Vi er tilfredse med, at ordningen om investeringsstøtte også kommer til at omfatte forsøgsvindmøller på hav; det er et fremskridt, og vi har altid prioriteret, at udbygningen af vindenergi først og fremmest skal ske på hav og ikke på land.

Ovenstående er efter Dansk Folkepartis opfattelse et vigtigt element i lovforslaget, og lovforslagets øvrige elementer, der har karakter af lovteknik, kan vi også tilslutte os.

Kl. 18:11

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er fru Theresa Scavenius fra Alternativet. Værsgo.

Kl. 18:11

(Ordfører)

Theresa Scavenius (ALT):

I Alternativet er vi jo selvfølgelig meget optaget af at udrulle vedvarende energi hurtigst muligt, så selvfølgelig synes vi i udgangspunktet, det er godt med et lovforslag omkring fremme af vedvarende energi.

Men jeg synes også noget andet. Nu står vi her over for en hel masse lovforslag omkring det her, vi skal behandle. Det er selvfølgelig gamle aftaler, og som ny kan det være lidt svært at finde ud af, hvad ens rolle så er i det, for noget af det er jo noget, der er aftalt og bare skal implementeres. Men jeg kunne godt tænke mig alligevel at komme med sådan lidt en metakommentar nu, når jeg har muligheden for det. For på en eller anden måde bliver hele den her klimapolitik så bureaukratisk og teknisk, og det bliver lidt, som om vi i den samtale, vi skal have herinde i Folketinget, lyder, som om vi er en flok bureaukrater, som alligevel ikke rigtig har styr på alle de her detaljer.

Så på en eller anden måde kunne jeg godt tænke mig at vi fik diskuteret mere, hvad de politiske linjer er i den klimapolitik, vi ønsker at føre, eller måske også kræver det af regeringen: Hvad er det for en klimapolitik, man ønsker at føre? For det her er ikke bare én mulighed; det handler om, hvad det er for en tilgang, man ønsker: Er det en markedsbaseret tilgang, eller hvordan er det, vi ønsker at bruge staten? Det er nogle af de her fundamentale politiske drøftelser, jeg synes vi burde have her i salen og i udvalgene, sådan at det ikke bare bliver til, at vi sidder her og – som en sagde – ekspederer lovforslag, som om vi er sådan en ceremoniel akt, i virkeligheden.

For jeg synes netop, at de her lovforslag på en eller anden måde både er meget tekniske, men jo også skjuler en hel masse meget, meget relevante politiske diskussioner, f.eks. omkring det her med: Hvor meget statsstøtte skal vi give til at udvikle vedvarende energi? Er det virkelig den rigtige vej, at vi bliver ved med at give de her poser med penge? Nu har vi lige haft den her åben dør-diskussion i dag, hvor der netop viser sig spørgsmålet om, om det overhovedet er lovligt at give statsstøtte.

Så det er noget med at have nogle mere sådan fundamentale diskussioner om, hvordan det er, vi ønsker at fremme den vedvarende energi, hvad vi jo så tilsyneladende alle sammen vil, men måske er vi alligevel ret uenige om i hvilket tempo. En anden grundlæggende diskussion er også det her med: Skal vi basere vores klimapolitik på usikre og umodne teknologier, eller ønsker vi at bruge mere sikre og kendte teknologier?

Der synes jeg bare, og det vil jeg gerne lige bemærke her til sidst, at det allervigtigste at diskutere i dag – nu blev der nævnt klimalov og ambitiøs politik osv. – er det faktuelle, at vi jo i øjeblikket, lige nu, implementerer klimaloven. Så den der model, som Lea Wermelin snakkede om, med, at vi skulle have én lov, burde vi jo have, for det burde være klimaloven. Den burde sætte rammen. Problemet er, at den ikke er en stærk nok ramme, fordi der er masser af smuthuller i den. Så jeg kunne godt tænke mig, at det var der, vi havde den politiske snak, hvor man kan sige, at er det ikke et ønske også fra den nye regerings side at sige: Skal vi ikke opdatere klimaloven, så den faktisk er effektiv?

Vi skal netop have de her diskussioner om, hvordan det er, vi bruger staten, og hvordan vi ønsker at bruge markedet, for så er det, vi faktisk måske kan komme i mål. Ellers er jeg sikker på, at vi står her i 4 år og snakker, og at alle er sikre på, at de har lavet masser af god klimapolitik, men resultatet er faktisk ikke det samme.

Kl. 18:14

Fjerde næstformand (Karina Adsbøl):

Tak til ordføreren. Der er ikke flere korte bemærkninger, og der er ikke flere ordførere, så vi går videre til klima-, energi- og forsyningsministeren. Værsgo.

Kl. 18:14

Klima-, energi- og forsyningsministeren (Lars Aagaard):

Tak. Jeg vil først og fremmest gerne takke ordførerne for konstruktive bemærkninger til lovforslaget, der endda rækker ud over forligskredsen. Det er jo en dejlig varm følelse at stå med, så mange tak for det.

Vi skal udvikle og teste grønne teknologier, og derfor skal vi i dag førstebehandle forslag til lov om fremme af vedvarende energi. Med lovforslaget skaber vi endnu bedre forudsætninger for vedvarende energi i Danmark eller for udviklingen af morgendagens vedvarende energi. Det er selvfølgelig helt afgørende for den grønne omstilling, at vi ser en teknologiudvikling.

Med lovforslaget følger vi bl.a. op på klimaaftalen om grøn strøm og varme fra sidste sommer, og vi etablerer de nødvendige hjemler til at omlægge støttemodellen for forsøgsmøller til investeringsstøtte. Vi giver også bemyndigelse til at kunne yde investeringsstøtte til forsøgsmøller på både land og hav, og dermed sikrer vi et incitament til, som jeg også hørte efterspurgt, at vi fortsat kan have test og udvikling og demonstration af møller i vores land, hvilket selvfølgelig er en afgørende brik i at sørge for, at vi har en stærk industri knyttet op omkring vindmøller her.

Med lovforslaget tager vi desuden endnu et skridt hen imod at skabe rammerne for power-to-x i Danmark. Vi vedtog før jul et lovforslag, hvor brint blev tilføjet lov om gasforsyning. Med det lovforslag, som Tinget skal behandle i dag, fortsætter vi med at skabe rammerne for udrulningen af power-to-x i Danmark. Vi udvider den eksisterende lovhjemmel, som gør det muligt at afholde udbud af støtte til produktion af power-to-x. Hjemmelen udvides, så vi også får mulighed for at afholde udbud af støtte til anvendelse af power-to-x. Vi får dermed lovgrundlaget på plads til at kunne afholde de udbud, som vi skal have fastlagt, hvis der skulle opstå en politisk efterspørgsel herpå.

Endelig indeholder lovforslaget en række justeringer af regler og bestemmelser. Det gælder en mindre ændring af VE-ordningerne til anvendelsesområdet, som det også er blevet bemærket vedrørende VE-anlæg i ødrift , en mindre præcisering af mulighederne for tilsyn med elproducerende anlæg på havet samt præcisering af Energistyrelsens adgang til at foretage modregning i pristillæg for visse typer strøm. Med disse bemærkninger vil jeg anmode om en velvillig behandling af lovforslaget. Tak.

Kl. 18:17

Fjerde næstformand (Karina Adsbøl):

Så siger vi tak til ministeren.

Da der ikke er flere, der har bedt om ordet, er forhandlingen afsluttet.

Jeg foreslår, at lovforslaget henvises til Klima-, Energi- og Forsyningsudvalget. Hvis ingen gør indsigelse, betragter jeg dette som vedtaget.

Det er vedtaget.

Det sidste punkt på dagsordenen er:

8) 1. behandling af lovforslag nr. L 24:

Forslag til lov om ændring af lov om varmeforsyning. (Overførsel af CO2-kvoter til statsstøttede CO2-fangstenheder og undtagelse af opvarmet vand fra geotermiske anlæg fra prisreguleringen).

Af klima-, energi- og forsyningsministeren (Lars Aagaard).

(Fremsættelse 25.01.2023).

Kl. 18:17

Forhandling

Fjerde næstformand (Karina Adsbøl):

Den første ordfører har allerede indtaget talerstolen her, og det er fru Lea Wermelin for Socialdemokratiet. Værsgo.

Kl. 18:18

(Ordfører)

Lea Wermelin (S):

Tak for det. Det her bygger jo sådan set bare videre på det, vi diskuterede lige før, nemlig hvordan vi kommer videre med vores ambitiøse klimapolitik.

Noget af det, som jeg tror mange er optaget af i den her tid, er jo, hvordan vi gør os hurtigt fri af den russiske gas, hvordan vi får sat tempo på den grønne omstilling med mere vedvarende energi, og derfor jo også, at vi, hvad det her lovforslag vil hjælpe os med, sørger for, at vi får en grøn varmekilde i det hele taget. Det er jo så det, der ligger i den spændende nye mulighed med den geotermiske energi.

Jeg tror, at hvis man har fulgt det her område, vil man vide, at det har været svært sådan rigtig at få rullet i gang i Danmark, men nu er der nogle konkrete projekter, som der er stor interesse for at gennemføre. Og med lige præcis det her lovforslag bliver det f.eks. lettere at erstatte naturgas med grønne alternativer i vores varmeforsyning på en måde, hvor vi samtidig sikrer, at vi passer godt på forbrugerne, sådan at de kan få grøn varme. Til gengæld er det dem, der er ansvarlige for at lave geotermien, som tager risikoen, når der skal bores i undergrunden. Så den geotermiske energi er jo ikke bare grøn, den sikrer også en stabil mængde af vedvarende energi, som hverken er afhængig af, om vinden blæser eller solen skinner. Det er noget af det, vi har set frem til. Jeg glæder mig også til at se de konkrete projekter, som nu for alvor kan blive rullet i gang.

For det andet indebærer det her lovforslag jo også, at vi sørger for, at vi på en klog måde kan komme videre med den fangst og lagring af CO2, som vi har talt rigtig meget om, hvor vi i hvert fald også sikrer, at når vi gør det og dermed også får nogle CO2-kvoter, bliver de også brugt til at finansiere lige præcis den øvelse, altså at vi kan fange noget mere af CO2'en. Så det er alt i alt nogle virkelig gode ting, der ligger i det her forslag, og det bakker vi op om fra Socialdemokratiets side.

Kl. 18:20

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Jan E. Jørgensen fra Venstre.

Kl. 18:20

(Ordfører)

Jan E. Jørgensen (V):

Tak for det. Det er et lovforslag, som jo er en genfremsættelse af et lovforslag, der desværre ikke nåede at blive behandlet inden valget.

Venstre støtter det og ser frem til udvalgsbehandlingen.

Kl. 18:20

Fjerde næstformand (Karina Adsbøl):

Tak for det. Og så går vi videre til den næste ordfører i rækken, som er fru Karin Liltorp fra Moderaterne. Værsgo.

Kl. 18:21

(Ordfører)

Karin Liltorp (M):

Tak for det. Den menneskelige opfindsomhed er virkelig fascinerende, synes jeg. Da det endelig gik op for os, at vores kæmpestore udledning af CO2 er stærkt skadelig for klimaet, begyndte kloge mennesker heldigvis at tænke på, hvordan man kan modvirke skadevirkningen. Og nogle af løsningerne ligger lige for fødderne af os – i bogstaveligste forstand, nemlig i vores undergrund.

Der er et stort potentiale for at fange og i særdeleshed for at lagre CO2 i Danmark, og i går kunne klima-, energi- og forsyningsministeren løfte sløret for, at der nu er givet tilladelse til lagring af CO2 i fuldskalaprojekter i Nordsøen. Det er forhåbentlig en kæmpestor gevinst for både klimaet og erhvervslivet.

Desuden har andre fået den geniale idé at bruge den varme, der naturligt også er i vores undergrund – en opvarmning, der ikke fører til CO2-forurening. Geotermi, som det kaldes, tager udgangspunkt i jordens indre varme, der kan udnyttes til fjernvarme. Geotermiske boringer er typisk mere end 1.000 m dybe. Det er meget dybt og kræver nogle helt specielle forhold i jorden, for at man kan anvende varmen. Derfor er det de fleste steder stadig på forsøgsbasis.

Lovforslaget har to delelementer. Det ene formål er at sikre, at der ikke udbetales ulovlig statsstøtte i forbindelse med CO2-fangst på kommunale affalds- og kraft-varme-anlæg. Hvis man allerede modtager gratis CO2-kvoter og nu får støtte til CO2-fangst, er der tale om dobbelt støtte, og det er ikke hensigtsmæssigt. Lovforslaget gør det samtidig muligt at anvende sparede gratiskvoter til at medfinansiere ccs-anlæg.

Det andet formål er at fremme geotermiprojekter. Med den gældende prisregulering er der en risiko for, at der kan opstå en billigere varmeproduktion i løbet af geotermianlæggets levetid, hvilket gør det mindre attraktivt at investere i denne grønne opvarmningsform. Og det er jo lidt uheldigt for den grønne omstilling.

Med lovforslaget mindsker vi investorrisikoen for investorer i geotermi, samtidig med at vi sikrer, at forbrugerne ikke kommer til at betale overpris. Den risiko, der er forbundet med efterforskning af og boring i undergrunden, vil nemlig påhvile geotermioperatøren, så det ikke bliver forbrugerne, der skal bære den her risiko, hvis det ender med at gå galt. Det vil derfor blive meget mere attraktivt for private at igangsætte projekter, der kan styrke den grønne omstilling, og vi ser allerede nu, at der er geotermiprojekter på vej i Aarhus, ligesom mulighederne undersøges andre steder i landet. Derfor støtter Moderaterne op om forslaget. Tak.

Kl. 18:23

Fjerde næstformand (Karina Adsbøl):

Tak til ordføreren. Vi går videre til den næste ordfører i rækken, som er fru Signe Munk fra Socialistisk Folkeparti. Værsgo.

Kl. 18:23

(Ordfører)

Signe Munk (SF):

Tak for det. Det her lovforslag er jo også vigtigt i virkeliggørelsen af vores klima- og energipolitik. Jeg synes i særdeleshed, at det, at vi har fået en prismodel for geotermi, er mere banebrydende, end det her lovforslag måske lige sådan emmer af. Nu er jeg fra Viborg af, og der er sikkert nogen, der godt kan huske, at der blev boret efter varmt vand i Kvols. Jeg var med til at lukke det projekt ned, jo desværre med en ret træls fornemmelse af, at her var der faktisk en god idé. Problemet var bare, at der ikke var markedsmodeller, og at der ikke var lovgivning, der kunne bære det. Der er vi heldigvis et sted i dag, hvor vi jo har store operatører, som gerne vil tage risikoen i geotermiprojekter, men hvor varmeforsyningsloven så har spændt ben, i forhold til at geotermi jo er en model, hvor man har ret store investeringer i starten og så får den billige varme efterfølgende.

Derfor er det her lovforslag rigtig godt, altså at vi nu får en lovgivning, der følger med det helt logiske, som der også var en anden ordfører, der sagde heroppefra, nemlig at vi skal bruge den varme, der er nede i jorden under vores fødder, og få den brugt i fjernvarmen. Det tror jeg der er meget perspektiv i, og jeg er glad for, at vi får en lovgivning nu, som simpelt hen gør, at det kan blive virkeliggjort derude, men som samtidig sørger for, at forbrugerne er beskyttet, fordi der jo selvfølgelig skal tages en risiko af dem, der investerer i geotermianlæggene.

Så er der CO2-fangsten. Det her lovforslag skaber jo en model for, at man kan få en forretning af selve CO2-fangsten, men så den jo heller ikke bliver vippet over i den anden forretning, man kunne have, hvis man havde CO2-fangst-anlæg, nemlig varmeproduktion, og derfor er det fint, at vi får skilt økonomien ad – og man kan sige, at i disse dage er det også rigtig godt, at vi ikke får forvildet os ud i ulovlig statsstøtte. Så derfor er det alt i alt rigtig fint. SF bakker fuldt og helt op om det.

Kl. 18:25

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til næste ordfører, som er fru Lise Bech fra Danmarksdemokraterne. Værsgo.

Kl. 18:25

(Ordfører)

Lise Bech (DD):

Tak for det. Det her forslag implementerer jo flere forskellige aftaler: »Klimaaftale for energi og industri mv. 2020« og dele af aftalerne »En køreplan for fangst, transport og lagring af CO2« og »Opfølgende aftale ifm. Klimaaftale for energi og industri mv.«. Med det her lovforslag indføres der en bestemmelse i varmeforsyningsloven, som undtager leveringen af opvarmet vand fra geotermiske anlæg til kollektive varmeforsyningsanlæg fra prisregulering, hvis en række betingelser er opfyldt. Hensigten er at tilskynde til udnyttelse af geotermisk varme i stor skala i Danmark.

I dag tildeles visse varmeproducenter gratis CO2-kvoter til at dække deres varmeproduktion. Hvis varmeproducenten så ikke bruger hele sin gratis CO2-kvote, skal det overskydende modregnes i varmeprisen. Det kan blive problematisk, hvis en varmeforsyningsvirksomhed skulle modtage statsstøtte til CO2-fangst via ccus-puljen, for i disse tilfælde ville statsstøttemidler indirekte gå til at nedsætte borgernes varmepris, og det ville være ulovlig statsstøtte. Derfor skal lovgivningen ændres, så de besparelser, varmeforsyningsvirksomhederne opnår via CO2-fangst, bliver overført til statsligt støttede fangstenheder, så de kan blive regnet med, når støttebeløbet skal beregnes.

Det er et lidt teknisk lovforslag, så det har taget lidt tid at komme igennem det. Men Danmarksdemokraterne støtter forslaget, så vi hermed sikrer, at vi lovligt kan støtte projekter, der laver CO2-fangst via ccus-puljen, og så vi tilskynder til at ekspandere vores brug af geotermisk varme, der er en vedvarende energiform.

Kl. 18:27

Fjerde næstformand (Karina Adsbøl):

Tak. Der er ikke nogen korte bemærkninger, så vi går videre til den næste ordfører i rækken, som er hr. Steffen W. Frølund fra Liberal Alliance. Værsgo.

Kl. 18:27

(Ordfører)

Steffen W. Frølund (LA):

Tak for det, formand. Jeg kan gøre det ganske kort: Liberal Alliance støtter begge dele af forslaget. Og da vi i forbindelse med lovforslaget, vi lige har behandlet, kunne være en lille smule kritiske over for den langsomme udrulning af havvindmøller, vil jeg til gengæld rose regeringen for den rigtig, rigtig flotte implementering af CO2-fangst og -lagring, som jeg tror vi kan være rigtig stolte af om nogle år. For vi ved jo godt, at den sidste marginale CO2-besparelse kan risikere at blive rigtig dyr med samfundsøkonomiske skadesvirkninger, og hvis vi i stedet for kan lagre noget, kan vi måske slippe lidt nemmere og med en højere levestandard igennem alle de omstillinger, vi skal igennem. Så det synes vi er rigtig positivt.

Kl. 18:28

Fjerde næstformand (Karina Adsbøl):

Tak til ordføreren. Så går vi videre til den næste i rækken, som er klar, og det er fru Mona Juul fra Det Konservative Folkeparti. Værsgo.

Kl. 18:28

(Ordfører)

Mona Juul (KF):

Tak for ordet. Jeg vil også gøre det her meget kort, for også med L 24 er der tale om en fortsat udmøntning af allerede indgåede aftaler. Det er rigtig godt at få styr på de store elementer i det her forslag, dels vedrørende geotermi, dels vedrørende CO2-kvoter. Det bakker Konservative naturligvis op om.

Så vil jeg godt benytte lejligheden til at takke den nye klimaminister for at gennemgå lovforslagene med forligskredsen på forhånd og lave uddybende materiale. Det er sådan noget, jeg sætter rigtig stor pris på, og det tegner lyst i forhold til samarbejdet, når det gælder den front. Tak.

Kl. 18:29

Fjerde næstformand (Karina Adsbøl):

Tak for det. Vi går videre til den næste ordfører, som er hr. Søren Egge Rasmussen fra Enhedslisten. Værsgo.

Kl. 18:29

(Ordfører)

Søren Egge Rasmussen (EL):

Tak. Geotermi er en kæmpe bæredygtig varmeressource, som vi skal hente op af undergrunden og bruge i vores fjernvarmeløsninger. Her er der mulighed for at få en stabil grundlast i varmeforsyningen, og temperaturen i vandet fra undergrunden kan øges med effektive store varmepumper, som drives af vindmøllestrøm. Vi står over for, at vi kan have en reelt bæredygtig fjernvarme.

Enhedslisten har i mange år kæmpet for at fremme geotermi, og jeg glæder mig over hvert skridt, der tages hen imod mere bæredygtig fjernvarme. Vi skal udfase de sidste kul i Aalborg og hurtigt have udfaset den fossile gas og udfaset importen af biomasse, som ikke er bæredygtig nok. 64 pct. af husstandene i Danmark har fjernvarme, og vi står over for, at 30 pct. af fjernvarmen kan blive varme fra det varme vand i undergrunden via en udnyttelse af geotermien.

Jeg synes, det er glædeligt, at der er lavet aftaler om at komme videre med geotermi i Aarhus, København, Holbæk og Skanderborg. Det kan være starten til et stort sammenhængende fjernvarmesystem i Østjylland og i det storkøbenhavnske område, hvor geotermi kan spille en vigtig rolle. Og når det bliver en succes, ligger store dele af Europa og venter på, at de bedste fjernvarmeløsninger skal udvikles. Det er blevet endnu vigtigere efter Putins aggression mod Ukraine og den efterfølgende forsyningskrise og høje energipriser. Jeg vil sige tillykke til Innargi for aftalen med Poznan i Polen. Det viser, at man allerede er i gang. Geotermipotentialet i Polen og Tyskland er enormt stort.

Lovforslaget her har til hensigt at øge incitamentet til udnyttelse af geotermi i stor skala i Danmark og ændre på varmeforsyningsloven. For Enhedslisten er det ikke kun vigtigt at sikre den mest bæredygtige fjernvarme, men også at sikre fjernvarmeforbrugerne en stabil, bæredygtig fjernvarme til en lav pris. Forbrugerbeskyttelsen er vigtig for os. Den nuværende prisregulering ses der bort fra, efter dette lovforslag er vedtaget, men forbrugerne, der får geotermi i fjernvarmerørene, beskyttes, via at Forsyningstilsynet skal kunne gribe ind over for priser og betingelser for fjernvarme. Vi håber, at dette punkt sikrer det godt nok for fremtiden. Så kan jeg ikke se, at der står noget som helst på mit ur, men jeg går ud fra, at jeg har 3 minutter endnu – eller er det 2 minutter?

I den opfølgende aftale om geotermi fra den 22. juni 2021 er der efterspurgt en model for prisregulering af fjernvarme fra geotermiske anlæg, og det er jo så den model, vi står med i dag i det her lovforslag. Den imødekommer så den eneste danske aktør på geotermiområdet. I høringsnotatet står der i relation til § 20, at der er aftalefrihed. Men betyder det reelt, at hvis vi vedtager det her lovforslag, kan det medføre, at man laver forskellige typer økonomiske aftaler mellem et fjernvarmeselskab og en geotermioperatør? Det synes vi vil være væsentligt at få afdækket. Jeg synes, at det skal være sådan, at Danmark kan rumme mere end ét geotermiselskab.

Der ligger et høringssvar fra GEOOP, og det indleder med at sige:

»Man kan vel sammenfatte situationen sådan: først tildeler ministeriet et monopol til en virksomhed, og derpå ophæver man forbrugernes beskyttelse mod monopolet. Det er tankevækkende.«

Der står videre i det høringssvar:

»GEOOPs opfordring er derfor klar: lad Energiklagenævnet tale, giv kompetencen til fjernvarmeselskaberne, drop enerettigheder og monopoler, lad konkurrencen virke, så der kan udvikles mest grøn omstilling til bedst muligt budget.«

Jeg synes, at man lidt mangler at svare bedre på det høringssvar, og at man mangler at få frem, hvad det er for nogle problemer, der kan være i, at der er en sag i Energiklagenævnet. Kan det have opsættende virkning for geotermiudviklingen i København?

Enhedslisten støtter det her lovforslag, men vi synes, at vi skal frem til en situation, hvor der kan være mere end ét geotermiselskab i Danmark. Vi synes sådan set, at det er positivt, at A.P. Møller Holding har lavet et selskab, der vil udvikle geotermi, og at man gør det i et økonomisk samarbejde med ATP og det østjyske energiselskab Innargi. Så det er ikke, fordi vi er imod lovforslaget, men vi er imod, at man via lovgivning kun tillader én type geotermiaftaler i Danmark. Og det er især et problem, fordi rækkefølgen er, at et geotermiselskab ansøger om rettigheder til at efterforske i geotermi, og at man så først senere laver en aftale med det lokale fjernvarmeværk. Det er ikke den ubetinget bedste – hvad skal man sige – planlægning, vi har omkring geotermi. Men vi støtter det her lovforslag, fordi det er vigtigt at komme videre.

Kl. 18:34

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til næste ordfører i rækken, som er fru Samira Nawa fra Radikale Venstre. Værsgo.

Kl. 18:34

(Ordfører)

Samira Nawa (RV):

Tak. I Radikale Venstre ser vi to vigtige elementer i lovforslaget her: mere grøn fjernvarme og fangst af CO2. På den måde kan vi igen begynde at putte CO2'en tilbage i jorden, hvor den kom fra. I forhold til geotermi har vi i Radikale Venstre presset massivt på for at få udrullet fjernvarme til de borgere, der i dag er fanget med gasfyr, oliefyr og træpillefyr, men et fjernvarmenet gør det ikke alene. Det skal også være bæredygtig varme, der er i røret, og geotermi har mulighed for at bidrage massivt til produktionen af fremtidens grønne fjernvarme, som kan varme parcelhuset op i stedet for importeret biomasse, naturgas eller affald, som vi i fremtiden forhåbentlig får mindre af.

Så er der den del omkring ccs. I sidste uge var jeg ude at besøge Kredsløb i Østjylland, som gør sig store grønne tanker om bl.a. ccs. Det er milliardstore investeringer, som de står over for, og som selvfølgelig også skal kunne betale sig. På den måde er der ikke så stor forskel på den virkelighed, der er ude hos dem, og den, vi plejer at have herinde bag Christiansborgs mure. For bruger vi penge, skal vi også sikre, at de på en eller anden måde kan komme hjem igen, og derfor bør rammerne sikre, at de selskaber, som foretager investeringerne i anlæggene til fangst af CO2, også får mulighed for at dække omkostningerne. Med de ord bakker Radikale Venstre op om lovforslaget. Tak.

Kl. 18:36

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Peter Kofod fra Dansk Folkeparti. Værsgo.

Kl. 18:36

(Ordfører)

Peter Kofod (DF):

Tak. Dansk Folkeparti har i mange år plæderet for, at carbon capture and storage, altså indfangelsen af kuldioxid for efterfølgende at placere den i undergrunden eller anvende den i produktion, skal være et væsentligt og afgørende element i forsøget på at opnå den CO2-reduktion, som Danmark er forpligtet til internationalt. Derfor er Dansk Folkeparti også glade for, at vi med »Klimaaftale for energi og industri mv. 2020« besluttede at investere massivt i at indfange CO2. Et andet element, som vi er glade for i Dansk Folkeparti, er udnyttelsen af jordvarme, som også er vigtig i aftalen. Nærværende forslag implementerer den opfølgende aftale om prisregulering af geotermisk varme, altså netop det. En vedtagelse af forslaget medfører, at statsstøttereglerne bliver opretholdt, ligesom Forsyningstilsynet får mulighed for under visse omstændigheder at undtage levering af fjernvarme fra et geotermisk anlæg fra prisreguleringen i varmeforsyningsloven. Begge forhold kan vi støtte i Dansk Folkeparti.

Kl. 18:37

Fjerde næstformand (Karina Adsbøl):

Tak til ordføreren. Der er ikke nogen korte bemærkninger. Og vi går videre til fru Theresa Scavenius fra Alternativet.

Kl. 18:37

(Ordfører)

Theresa Scavenius (ALT):

Som jeg sagde før, er vi selvfølgelig meget for alt, hvad der kan vedrøre at udrulle den vedvarende energi, og derfor er det selvfølgelig også fantastisk, at vi kan forsøge at få geotermi implementeret mere. Men jeg synes også bare, at vi ikke, som det blev gjort tidligere, kan frame det, som om det er ambitiøst og handler om, at vi gør os uafhængige af russisk gas, for det er jo stadig på testbasis, og det varer mange år endnu, før det rigtig kommer til at batte noget. Så lad os lige have proportionerne for øje. Hvis vi gerne vil være ambitiøse og gerne vil gøre os uafhængige af gas fra Rusland, er der altså mange andre ting, vi skal i gang med at gøre, og det håber jeg så også vi kommer til på et tidspunkt. Men der er også andre ting, der er vigtige. Det er vores grundlæggende forsyningssikkerhed. Det er også, at vi har et stærkt kollektivt net, og det er også det her med, at vi har et grundlæggende fokus på prisstabilitet for borgerne.

Min bekymring i forhold til det her geotermiforslag – sådan ud over nogle af de bekymringer, der allerede er blevet rejst – er altså: Er der en god nok borgerbeskyttelse i det her forslag? For det, der er den overordnede linje i mange af de forslag, som jeg kan se at der er nu her til foråret, men som også har været der tidligere, har altså en tendens til i højere grad at fokusere på, hvordan vi kan understøtte forskellige businesscases for forskellige virksomheder. Det gælder, når vi laver CO2-fangst, og det har tidligere gjaldt i forhold til åben dør-projekter, men her gælder det altså også i forhold til, at vi giver nogle virksomheder nogle rettigheder, som de potentielt set kan tjene rigtig mange penge på. Og det kan jo sådan set være fint nok ud fra et klimapolitisk perspektiv, men spørgsmålet er bare, om det er blevet sikret nok, at borgerne, der bor i de her områder, ikke kommer til at betale en for høj pris. Og ja, jeg kan godt se, at der er blevet skrevet nogle ting ind i forslaget, men jeg synes stadig væk, det virker meget uklart og vagt, i forhold til om vi kan være sikre på det.

Så jeg kunne godt tænke mig, at vi fremadrettet i den her proces kigger på det, stiller nogle spørgsmål og så også får drøftet i udvalget, hvordan vi kan sikre det, for jeg går ud fra, at det er noget, som interesserer alle, altså om vi er helt sikre på det. Noget af det handler måske om, om man kan begrænse tidsperioden for, hvornår vi kan lave den her undtagelse fra prisreguleringen, eller om vi på en eller anden måde kan lave et veldefineret og meget tydeligt loft af en eller anden art, så vi er helt sikre på, at der ikke lige pludselig er nogle borgere, der skal betale en regning for, at vi synes, at Mærsk skal have et eventyr og tjene rigtig mange penge på det.

Den anden del af det, som jeg også synes er meget vigtig at få diskuteret, er det her med de her parter, der skal lave nogle aftaler. Igen vil jeg sige, at jeg synes, det ser meget usikkert ud set fra et borgerperspektiv. Hvordan kan vi være sikre på styrkeforholdet mellem de her parter? Vi udliciterer ligesom folks regninger til nogle parter, hvor nogle kan være heldige med, at der er blevet forhandlet en god kontrakt, og så kan nogle være uheldige med, at der ikke er blevet forhandlet en god kontrakt. Det synes jeg altså ikke vi kan være bekendt over for borgerne. Så jeg kunne rigtig godt tænke mig, at vi fik fikset det hen ad vejen i den her proces.

Derudover er der så udfordringen i, at det også er lidt mærkeligt, hvis vi laver nogle undtagelser, hvorfor det så kun skal være for geotermi. Hvorfor er det ikke en mere teknologineutral tilgang, som er den overordnede linje i regeringens politik?

Så er der spørgsmålet om CO2-kvoter, og som jeg forstår det, er der nogle regler, der har gjort, at vi bliver nødt til at følge op på de her ting, så noget af det drejer sig lidt om nogle teknikaliteter. Men jeg vil bare lige benytte lejligheden til at sige igen, at jeg synes, at vi overordnet set har et totalt overfokus på CO2-fangst; det er helt vanvittigt. Hvis vi vil lave ambitiøs klimapolitik, er det altså – jeg gentager det bare lige igen – udrulningen af vedvarende energi, der er det allervigtigste, og så er det her med CO2-fangst en lille del af det. Så lad os lige få vendt det om og ikke sidde hele tiden og fokusere på det, som om det er det, der skal løse det. For der er ingen tekniske analyser, der viser, at vi kan bruge det til hverken 2025- eller 2030-mål. I øvrigt betyder det også, at vi nok skal revidere klimaloven på grund af det.

Det andet er, at der heller ikke på nogen måde er nogen, der argumenterer for, at det kan løse det for alle de udledninger, der er globalt set. Så vi er ovre i en lillelillebitte ting, som det er fint nok at investere i, men det grundlæggende arbejde, vi skal lave, er altså et helt andet sted, og det er selvfølgelig i forbindelse med bl.a. sol og vind.

Kl. 18:41

Fjerde næstformand (Karina Adsbøl):

Tak til ordføreren. Da der ikke er nogen korte bemærkninger og der heller ikke er flere ordførere, der ønsker ordet, er det klima-, energi- og forsyningsministeren.

Kl. 18:41

Klima-, energi- og forsyningsministeren (Lars Aagaard):

Lad mig først takke for bemærkningerne fra ordførerne i dag og opbakningen til lovforslaget. Det implementerer brede politiske aftaler og har grundlæggende til formål at fjerne nogle sten på vejen mod at få såvel ccs-projekter som storskalageotermi gennemført i praksis. Og jeg kan godt lide, at tingene bliver gennemført i praksis, så jeg er glad for lovforslaget.

For det første foreslås det, at det bliver muligt at lade gratiskvoter, der spares som følge af ccs, indgå i beregningen af støtten til CO2-fangstanlæg i stedet for i varmeprisen. Det sikrer, at statslig støtte til ccs på kommunale anlæg ikke bliver en indirekte støtte til lavere varmepriser i et givet område, og dermed fjerner vi også en risiko for ulovlig statsstøtte. Lovforslaget gør det samtidig muligt at anvende sparede gratiskvoter til at medfinansiere ccs-anlæg, der er statsstøttede. Det er sund fornuft, at de gevinster, der opnås ved CO2-fangst og -lagring, også bidrager til at finansiere CO2-fangst. Det følger af ccs-strategien, som en række af Folketingets partier står bag. Aktørerne er klar til at gå i gang, teknologien er kendt – om end den jo ikke er testet i fuld skala – og vi skylder dem at give en klar retning for dette nye marked. Ændringerne i dette lovforslag er nødvendige nu af hensyn til det igangværende udbud af ccus-puljen, hvor aktørerne har brug for at få sikkerhed for deres vilkår.

Den anden del af lovforslaget styrker rammerne for geotermi. Udnyttelsen af geotermisk energi til fjernvarme er ikke en ny idé. Der har været talt meget og længe i Danmark om potentialet, vi har i Danmark, for at udnytte den teknologi. De største barrierer har i mange år været, at efterforskningen og indvindingen af geotermi kræver store investeringer up front og tilmed også meget risikable investeringer. Jeg hørte den skønne by Viborg blive nævnt på et tidspunkt, og så tror jeg, vi alle ved, hvad vi snakker om. Med den gældende prisregulering er der set fra et investorsynspunkt en risiko for, at der kan opstå en billigere varmeproduktion i løbet af geotermianlæggets meget lange afskrivningsperiode, og dermed er der fra en investors synspunkt en risiko for, at Forsyningstilsynet med de nuværende regler kan kræve varmeprisen sat ned, hvilket kan oversættes til at ændre vilkårene for den indgåede aftale mellem varmeselskabet og geotermileverandøren.

Med forslaget undtages geotermi fra prisreguleringen, og derved mindskes investorrisikoen. Men det sker så til gengæld på betingelse af, at forbrugerne er beskyttede i den privatretlige kontrakt mellem fjernvarmeselskabet og geotermioperatøren, bl.a. mod de økonomiske risici, der ligger i at efterforske og bore efter geotermi.

Lovforslaget blev jo fremsat den 5. oktober 2022 umiddelbart før valgets udskrivelse, og det skal derfor genfremsættes. Lovforslaget genfremsættes uændret bortset fra en lille justering, som betyder en lempelse af de administrative byrder for geotermioperatøren. Justeringen indebærer, at geotermioperatøren ikke pålægges en årlig permanent pligt til at indberette oplysninger til Forsyningstilsynet om omkostningerne til levering af geotermisk varme, kravet om indberetning begrænses til kun at skulle anvendes til Forsyningstilsynets analyse af, hvordan ordningen fungerer, en analyse, der i lovforslagets bemærkninger er angivet til at finde sted, 5 år efter at anlægget er sat i drift. Fjernvarmeselskabet derimod skal årligt indberette oplysninger om omkostninger til køb og nyttiggørelse af den geotermiske varme.

Med de konkrete planer for geotermi i Aarhus og de rammeaftaler, der er indgået flere steder i landet om at undersøge mulighederne for geotermianlæg, ser det endelig ud til, at geotermisk energi kan komme op fra undergrunden og helt ud i radiatorerne hos varmekunderne. Jeg vil afslutningsvis gerne takke for opbakningen og interessen for forslaget, og jeg ser frem til udvalgsbehandlingen.

Kl. 18:45

Fjerde næstformand (Karina Adsbøl):

Tak til ministeren, som lige skal blive stående, for der er en kort bemærkning fra hr. Søren Egge Rasmussen, Enhedslisten. Værsgo

Kl. 18:46

Søren Egge Rasmussen (EL):

Tak. Jeg synes egentlig, at det er en rigtig god dag, ved det at vi får vedtaget det her lovforslag ret snart. Men jeg synes, det er vigtigt, at vi får sikret, at der er flere geotermioperatører, som kan agere i Danmark, og derfor er jeg nysgerrig på, om den her model, der nu bliver udmøntet fra den aftale, vi lavede, sikrer, at man også kan lave andre typer aftaler. Der var f.eks. et tilfælde i Aalborg, hvor de var i proces med at lave et andet setup, og hvor det lokale fjernvarmeselskab vel tog en større del af risikoen og en større del af gevinsten, hvis det endte der.

Kan ministeren bekræfte, at der kan laves flere forskellige typer geotermiaftaler i fremtiden – eller er det her ligesom læsten? For i vores aftale fra 2021 står der, at der skal laves en model, men der står ikke, at der skal laves én model. Jeg er sådan set interesseret i, at der kan laves mange forskellige modeller, fordi det i fremtiden jo kan udvikle sig og det kan være, at der opstår ny teknik, der vil gøre, at man vil lave det på en anden måde.

Kl. 18:46

Fjerde næstformand (Karina Adsbøl):

Ministeren.

Kl. 18:47

Klima-, energi- og forsyningsministeren (Lars Aagaard):

Tak for spørgsmålet. Jeg forstår det sådan, at det handler om, hvor stort rummet i virkeligheden er for den aftalefrihed, som vi giver til varmeselskabet for at kunne indgå en aftale med geotermioperatøren. Jeg vil bistå med at få udfoldet det rum i udvalgsbehandlingen, sådan at det vil være tydeligt, selvfølgelig, for Tinget, hvad det så er for et rum for ageren, vi giver til varmeselskaberne. For det er varmeselskaberne, der er ansvarlige for varmeleverancen; det er varmeselskaberne, der er ansvarlige over for kunderne og for de aftaler, de indgår. Dermed er det jo først og fremmest deres mulighed for at indgå aftaler, vi skal have reguleret, men også vist, hvordan de kan bevæge sig. Så jeg tænker, at vi vil gøre os umage for at hjælpe i udvalgsbehandlingen med at få blotlagt, hvad det er for et rum, som det her lovforslag skaber for, at varmeselskaberne kan agere?

Kl. 18:47

Fjerde næstformand (Karina Adsbøl):

Hr. Søren Egge Rasmussen.

Kl. 18:47

Søren Egge Rasmussen (EL):

Det lyder godt, det ser jeg frem til. Nu er der nogle gange noget energipolitik, der udvikler sig hurtigt, og jeg synes, det var lidt skægt at finde en artikel, der er 2½ år gammel, hvor ministeren i sit tidligere liv som direktør havde været ude og agitere hårdt for, at geotermien skulle have støtte, og at et produktionstilskud er nødvendigt.

Så står vi så her 2½ år efter og vedtager lovgivning, hvor der sådan set ikke er produktionsstøtte, og hvor vi over tid har brugt ret små midler på at støtte geotermien – det har måske været 80 mio. plus 50 mio. kr. Så jeg vil godt høre, om ministeren har en refleksion over det, og om han kan huske artiklen.

Kl. 18:48

Fjerde næstformand (Karina Adsbøl):

Ministeren.

Kl. 18:48

Klima-, energi- og forsyningsministeren (Lars Aagaard):

De ord, som er sagt i mit tidligere virke, er ord, der tilhører den organisation, hvis vegne jeg talte på. Jeg er helt sikker på, at ordene på det tidspunkt, de blev sagt, både var tæt på geniale og korrekte, men jeg er også glad for, at verden udvikler sig. Og jeg håber bestemt, at vi vil se en fremtid, hvor det vil være muligt at udnytte den geotermiske varme til et prisniveau, som ikke stikker af for varmekunderne. Det er jo ikke noget formål, at noget skal have tilskud – det er sådan set supergodt, hvis det ikke skal.

Så jeg glæder mig over, at potentialerne er blevet udfoldet, at teknologien har bevæget sig fremad; og hvad der var sandt for 2 år siden, er ikke nødvendigvis sandt i dag. Det kan også være, at der er noget, vi ved om 2 år, der gør, at vi alle sammen skal være villige til at se anderledes på verden. Men jeg er helt sikker på, at den daværende direktør for Dansk Energi, som jeg sætter meget højt, har sagt noget, der sandsynligvis på det tidspunkt både var klogt og var sandt.

Kl. 18:49

Fjerde næstformand (Karina Adsbøl):

Den næste jeg har på talerlisten for en kort bemærkning er fru Theresa Scavenius fra Alternativet. Værsgo.

Kl. 18:49

Theresa Scavenius (ALT):

Jeg vil bare lige spørge ministeren, om han deler min bekymring om det her med borgerbeskyttelsen. Altså, du snakker om investorbeskyttelse, og så er spørgsmålet bare: Deler du den bekymring, og har du også lyst til at kigge på det i udvalgsarbejdet, så vi netop sikrer os, at der er en model, som vi alle sammen så at sige kan være trygge ved?

Kl. 18:50

Fjerde næstformand (Karina Adsbøl):

Ministeren.

Kl. 18:50

Klima-, energi- og forsyningsministeren (Lars Aagaard):

Hovedprincippet i Danmark er, at vi har kommunerne, der laver varmeplanlægningen, og så har vi nogle enten forbrugerejede eller kommunalt ejede varmeselskaber. Jeg har tillid til, at de indgår aftaler, hvor de også har forbrugerbeskyttelsen med. Det, vi gør i det her lovforslag, når vi taler om investorbeskyttelse, handler om, at der – som fru Signe Munk nævnte – er en så stor kapitalbinding up front, at det vil være vanskeligt at få nogen kommercielle operatører til at satse de penge, hvis det er sådan, at deres kontrakt kan blive underløbet senere hen. Der er jo ikke nogen pligt, og der er ikke nogen tvang i forhold til at få varmeselskaberne til at indgå den kontrakt, og jeg har ikke nogen grund til at betvivle, at varmeselskaberne er kompetente til at indgå aftaler, der sikrer grøn, billig og stabil varme fremadrettet. Det er det, lovforslaget lægger op til at sikre.

Så er det klart, at Forsyningstilsynet også er inde over, og det vil sige, at hvis det så viser sig, at der bliver indgået nogle aftaler, der giver en meget uheldig priseffekt for forbrugerne, så kan Forsyningstilsynet jo følge med i det.

Kl. 18:51

Fjerde næstformand (Karina Adsbøl):

Fru Theresa Scavenius for anden korte bemærkning. Værsgo.

Kl. 18:51

Theresa Scavenius (ALT):

Jeg mener bare, at det jo er lidt utestet territorie, så hvad kan vi bygge den der tillid på? Var det ikke nemmere, at vi ligesom førte det ind allerede nu og sagde, at vi netop begrænsede tidsperioden eller lavede et eller andet helt klart loft, så det ikke står vagt i teksten?

Kl. 18:51

Fjerde næstformand (Karina Adsbøl):

Ministeren.

Kl. 18:51

Klima-, energi- og forsyningsministeren (Lars Aagaard):

Det er jo et politisk valg, om vi vil detailregulere varmesektoren fuldstændig fra Folketingets og regeringens side, eller vi vil skabe et rum for, at varmesektoren kan agere inden for nogle rammer. Jeg er tilhænger af det sidste, fordi forholdene for varmesektoren vil være forskellige fra by til by. Jeg er principielt også tilhænger af at have en situation omkring den danske varmeforsyning, hvor det ansvar for at beskytte forbrugerne også er noget, man er med til at løse lokalt, fordi det er lokalt, man ejer varmeforsyningen, og derfor synes jeg, de to ting skal følges ad. Så jeg føler mig rimelig tryg ved, at den balance, som er fundet i lovforslaget, og som afspejler de drøftelser, der har været i forligskredsen, giver det rum for, at varmeselskaberne kan agere. Men igen vil jeg sige, at hvis varmeselskaberne ikke føler, at der kan indgås en geotermiaftale, som kan sikre tilstrækkelig lave priser fremadrettet, så er der jo ikke nogen, der tvinger dem til at indgå den.

Kl. 18:52

Fjerde næstformand (Karina Adsbøl):

Tak til ministeren.

Da der ikke er flere, som har bedt om ordet, er forhandlingen afsluttet.

Jeg foreslår, at lovforslaget henvises til Klima-, Energi- og Forsyningsudvalget. Hvis ingen gør indsigelse, betragter jeg dette som vedtaget.

Det er vedtaget.

Kl. 18:52

Meddelelser fra formanden

Fjerde næstformand (Karina Adsbøl):

Der er ikke mere at foretage i dette møde.

Folketingets næste møde afholdes i morgen, onsdag den 8. februar 2023, kl. 13.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 18:53).


60. møde

Fredag den 12. maj 2023 kl. 10.00

Dagsorden

1) Forhandling om redegørelse nr. R 11:

Statsministerens redegørelse om rigsfællesskabet 2023.

(Anmeldelse 20.04.2023. Redegørelse givet 20.04.2023. Meddelelse om forhandling 20.04.2023).

2) Forespørgsel nr. F 14:

Forespørgsel til statsministeren om rigsfællesskabets muligheder og udfordringer.

Af Flemming Møller Mortensen (S), Michael Aastrup Jensen (V), Jon Stephensen (M), Karsten Hønge (SF), Kenneth Fredslund Petersen (DD), Carsten Bach (LA), Rasmus Jarlov (KF), Søren Søndergaard (EL), Christian Friis Bach (RV), Alex Ahrendtsen (DF), Theresa Scavenius (ALT), Kim Edberg Andersen (NB), Aki-Matilda Høegh-Dam (SIU), Aaja Chemnitz (IA), Anna Falkenberg (SP) og Sjúrður Skaale (JF) m.fl.

(Anmeldelse 25.04.2023. Fremme 27.04.2023).

3) 1. behandling af beslutningsforslag nr. B 78:

Forslag til folketingsbeslutning om forsøgsordning med omvendt fodlænke, som skal beskytte ofre for partnervold og stalking.

Af Karina Lorentzen Dehnhardt (SF) m.fl.

(Fremsættelse 16.03.2023).

4) 1. behandling af beslutningsforslag nr. B 100:

Forslag til folketingsbeslutning om oprettelse af en partnerdrabskommission.

Af Karina Lorentzen Dehnhardt (SF) m.fl.

(Fremsættelse 17.03.2023).

5) 1. behandling af beslutningsforslag nr. B 101:

Forslag til folketingsbeslutning om at indføre en selvstændig bestemmelse om drugging i straffeloven.

Af Karina Lorentzen Dehnhardt (SF) m.fl.

(Fremsættelse 17.03.2023).

Kl. 10:00

Meddelelser fra formanden

Fjerde næstformand (Karina Adsbøl):

Mødet er åbnet.

I dag er der følgende anmeldelser:

Mai Mercado (KF) m.fl.:

Beslutningsforslag nr. B 119 (Forslag til folketingsbeslutning om at sikre bedre vilkår for anonymisering af danske politibetjente).

Morten Messerschmidt (DF) og Peter Kofod (DF):

Forespørgsel nr. F 18 (Vil ministeren sikre, at Europa-Kommissionens migrationspagt ikke påvirker dansk udlændingepolitik, og sikre, at der hurtigst muligt tages passende foranstaltninger for at afvise den migrantstrøm, der nærmer sig Europa fra Middelhavet?).

Titlerne på de anmeldte sager vil fremgå af www.folketingstidende.dk (jf. ovenfor).

Det første punkt på dagsordenen er:

1) Forhandling om redegørelse nr. R 11:

Statsministerens redegørelse om rigsfællesskabet 2023.

(Anmeldelse 20.04.2023. Redegørelse givet 20.04.2023. Meddelelse om forhandling 20.04.2023).

Sammen med dette punkt foretages:

2) Forespørgsel nr. F 14:

Forespørgsel til statsministeren:

Hvad kan statsministeren oplyse om rigsfællesskabets muligheder og udfordringer?

Af Flemming Møller Mortensen (S), Anders Kronborg (S), Michael Aastrup Jensen (V), Jon Stephensen (M), Karsten Hønge (SF), Kenneth Fredslund Petersen (DD), Kristian Bøgsted (DD), Carsten Bach (LA), Sólbjørg Jakobsen (LA), Rasmus Jarlov (KF), Søren Søndergaard (EL), Christian Friis Bach (RV), Alex Ahrendtsen (DF), Theresa Scavenius (ALT), Sascha Faxe (ALT), Kim Edberg Andersen (NB), Aki-Matilda Høegh-Dam (SIU), Aaja Chemnitz (IA), Anna Falkenberg (SP) og Sjúrður Skaale (JF).

(Anmeldelse 25.04.2023. Fremme 27.04.2023).

Kl. 10:00

Fjerde næstformand (Karina Adsbøl):

Vi skal nu i gang med en redegørelses- og forespørgelsesdebat, og det indebærer, at ordførerne rykker frem på de forreste rækker og logger sig ind.

Vi holder lige en kort pause. Men der ser ud, som I alle sammen er klar. Så derfor gør jeg også opmærksom på, at afstemningen om eventuelle forslag til vedtagelse udsættes til tirsdag den 16. maj 2023.

Så er der en begrundelse fra ordføreren fra forespørgerne, hr. Anders Kronborg, Socialdemokratiet. Værsgo.

Kl. 10:02

Begrundelse

(Ordfører for forespørgerne)

Anders Kronborg (S):

Tusind tak for det. Tak for den ære at få lov til at motivere den her redegørelse, og det er virkelig – synes jeg – en stor ære, ikke mindst i forhold til det meget tætte, gode og respektfulde samarbejde, som vi oplever i Folketinget, både i Folketingets Færøudvalg og Folketingets Grønlandsudvalg, hvor der altid er et meget stort engagement og en stor debatlyst, og hvor konkrete problemstillinger bliver drøftet med hinanden. De to udvalg er også i gang med at planlægge ture til henholdsvis Færøerne og Grønland. Færøudvalget har faktisk allerede været af sted på en tur for at øge kendskabet til de tre lande. Vi har også et rigtig godt samarbejde her i Tinget med vores nordatlantiske medlemmer fra henholdsvis Grønland og Færøerne.

Den 20. april 2023 afgav statsministeren en redegørelse omkring rigsfællesskabet, og det er med afsæt i den, Folketingets medlemmer både har taget initiativ til denne forespørgselsdebat og en redegørelse her. Så med de ord håber jeg, det er motivation nok for, at vi kan gå videre. Tak for ordet.

Kl. 10:03

Fjerde næstformand (Karina Adsbøl):

Tak for det. Så er det statsministeren. Værsgo.

Kl. 10:03

Besvarelse

Statsministeren (Mette Frederiksen):

Tak for det, og tak for ordet. Rigsfællesskabets muligheder og udfordringer er en stor og bred dagsorden, og det er også temaet for dagens debat, som jeg har glædet mig til. Lad mig gå direkte til opgaven og i første omgang sige et par ord omkring udfordringerne, som selvfølgelig starter og slutter med den sikkerhedspolitiske situation, vi nu befinder os i. Den er grundlæggende forandret, og den bliver nok aldrig den samme, og det har selvfølgelig rod i den brutale angrebskrig fra Rusland på Ukraine. Tusindvis af civile ukrainere har mistet livet eller en af deres kære, millioner er drevet på flugt, familier lever adskilt, det er hjerteskærende. Det er en krig, som har konsekvenser for os, der sådan set lever i sikkerhed. Hele verden har kunnet se stigende priser på bl.a. fødevarer og energi, og det har ramt mange mennesker på økonomien.

Når det handler om rigsfællesskabet, betyder det jo, at de globale spændinger, vi ser i de her år, medfører og vil medføre, at Arktis og Nordatlanten er genstand for en øget geopolitisk opmærksomhed. Der er ganske enkelt nogle nye sikkerhedspolitiske dynamikker, en øget militær tilstedeværelse. Derfor – og det er det vigtigste – kræver den her udvikling et endnu tættere samarbejde mellem vores tre lande, og krigen i Ukraine har på meget tragisk vis understreget værdien af, men også behovet for at stå sammen og tale med én stemme.

Der er lagt op til en markant styrkelse af vores fælles sikkerhed i rigsfællesskabet med det nationale kompromis, der blev lavet for måneder tilbage, og med den brede enighed blandt Folketingets partier om at øge udgifterne til forsvar og sikkerhed til 2 pct. i 2030. Regeringen ønsker selvfølgelig med et kommende forsvarsforlig at sætte yderligere fokus på Arktis. Vi skal fremme fred og sikkerhed. Forsvarets tilstedeværelse skal sikre en forbedret overvågning og suverænitetshåndhævelse samt bidrage til at varetage både de allieredes og NATO's interesser i regionen. Færøernes landsstyre og Grønlands naalakkersuisut og I nordatlantiske medlemmer tager del i forberedelserne af forsvarsforliget og vil selvfølgelig også være tæt inddraget, når det kommende forsvarsforlig skal implementeres.

Det er vigtigt i den her sammenhæng at få slået fast, at Forsvarets Efterretningstjeneste lige nu vurderer, at der ikke er en konkret klassisk militær trussel rettet mod rigsfællesskabet. Alligevel kan alle mærke, at det berører og vedrører os, og det sikkerhedspolitiske landskab er grundlæggende forandret. Det, der er i spil, og det, der er på spil, er vores helt grundlæggende værdier og principper: fred, frihed, demokrati, respekt om internationale spilleregler og det multilaterale samfund.

Samtidig viser den situation, vi er i, at stadig flere sagsområder får en udenrigs-, sikkerheds- og forsvarspolitisk vinkel. Det gælder ikke mindst i forhold til kritisk infrastruktur, vitale kabelforbindelser, it-systemer og energiforsyning, og den udvikling stiller nogle meget store krav til, hvordan vi arbejder sammen i rigsfællesskabet. Vi må alle sammen forvente, at vi fremover oftere vil stå over for spørgsmål inden for områder, der hører under Færøerne og Grønland, men som samtidig kan rumme et udenrigs- og sikkerhedspolitisk eller forsvarspolitisk perspektiv. Det er situationer, vi skal håndtere i fællesskab. Jeg tror på vidensdeling, dialog og samarbejde, og det er jo i det lys, man skal se det, at vi har fået etableret et Udenrigs-, Sikkerheds- og Forsvarspolitisk Kontaktudvalg på regeringsniveau, som Grønland i år har formandskabet for, og hvorfor vi snart mødes i Nuuk for at diskutere emnerne her. Det var lidt om den sikkerhedspolitiske situation.

Hvis vi så zoomer ind på noget andet, nemlig økonomien, så gælder det jo både for Færøerne og Grønland, at vi ser en økonomi i fremgang. Begge lande er kommet bedre igennem de seneste års kriser end mange andre lande, ledigheden er lav, og der er ligesom i Danmark mangel på arbejdskraft. På Færøerne har den, må man sige, gunstige konjunkturudvikling i de senere år bidraget til et overskud i landskassen, og der ventes også overskud i år. I Grønland budgetteres der med balance på de offentlige finanser efter underskud i årene med corona.

På lidt længere sigt står begge lande over for nogle uløste udfordringer med at sikre finanspolitisk holdbarhed, og jeg ved, at både Færøernes landsstyre og Grønlands naalakkersuisut er meget opmærksomme på de udfordringer. Det er godt, at vi har en levende offentlig debat omkring rigsfællesskabet. Det viser jo, at der er engagement, at rigsfællesskabet har en betydning, og at vi kerer os om hinanden.

Kl. 10:08

I den forbindelse er noget af det, der har fyldt i den senere tid, selvfølgelig Grønlands forfatningskommission, som netop har afgivet sin betænkning, og i det ligger der også et forfatningsforslag for et selvstændigt Grønland. Jeg forstår det sådan, at det, der er ønsket fra Grønlands side, er, at det i første omgang skal bruges til at danne grundlag for en debat i Grønland. Det er en debat, jeg ser frem til at følge.

Jeg har selvfølgelig også noteret mig, at der allerede nu er nogle reaktioner i kølvandet på forfatningsforslaget og de mange spørgsmål, det rejser. Er Grønland på vej ud af rigsfællesskabet? I givet fald hvornår? Hvordan skal samarbejdet være med Danmark i fremtiden? Hvad med økonomien, velfærden, sundheden, sikkerheden, beredskabet, de internationale interesser i Arktis? Det er alle sammen spørgsmål, der er relevante, men det er grundlæggende vigtigt for mig i dag at sige, at når jeg ikke går ind i det her spørgsmål, er det af en eneste årsag, og det er, at regeringen i alt, hvad vi gør, ønsker at udtrykke respekt for den debat, som er en grønlandsk debat. Det er ikke en dansk debat i vores øjne.

Rigsfællesskabet er ikke en statisk størrelse – det er det selvfølgelig ikke – det er jo os, der lever og er i og har ansvaret for rigsfællesskabet, der definerer, hvad det er for et rigsfællesskab, vi ønsker, og vores samarbejde udvikler sig. Jeg synes, vi har haft et godt samarbejde i den periode, hvor jeg selv har haft det store privilegium at være Danmarks statsminister, men det er jo også et samarbejde, hvor vi bruger meget mere tid sammen i dag, hvor vi taler mere sammen, hvor vi mødes oftere, og der er ikke nogen anden vej igennem det. For vi står over for så store og komplekse problemer, at vi, hvis vi ikke finder en fælles ordentlig vej, heller ikke finder de rigtige svar. Det er jo selvfølgelig også derfor, at der i det nye regeringsgrundlag fra den nye regering er et, synes jeg, ambitiøst kapitel omkring rigsfællesskabet.

Som jeg ser det, er kernen i rigsfællesskabet i dag, at vi samarbejder om alle de forhold, hvor der er en merværdi for de enkelte dele af riget. Det er et samarbejde, som sjældent trækker store overskrifter, men som jo rigtig ofte kan have rigtig stor betydning for den enkelte borger. Vi samarbejder om forskning, om indsatsen for at mindske klimaforandringerne, om at fremskynde den grønne omstilling af vores samfund, til gavn for klimaet, sikkerheden og den enkelte borger. Vi har igennem de senere år haft et meget tæt samarbejde omkring det, jeg ved ligger mange her i salen på sinde, altså udsatte grønlandske børn unge og nu også socialt udsatte grønlændere i Danmark, og jeg synes, vi i fællesskab er blevet bedre til at styrke relationerne mellem EU og Færøerne og også Grønland, og det er vigtigt.

Vores rigsfællesskab, som vi stadig væk har svært ved at oversætte til andre ude i verden, fordi det er så unik en konstruktion, bygger jo af gode grunde både på vores historie, på vores nutid og vores fremtid, og det kan vi ikke håndtere, hvis ikke vi har viden om hinanden, og det skal vi styrke endnu mere. Derfor har vi sat en række initiativer i gang i de senere år for at øge kendskabet på tværs af rigsfællesskabet, ikke mindst for vores børn og unge, den generation, der er rigsfællesskabets fremtid. Det handler om alt fra at støtte unges studierejser og højskoleophold, producere dokumentarfilm om Færøerne og Grønland og initiativer, der styrker kendskabet til færøsk og grønlandsk kultur og sprog. I Danmark har vi besluttet, at danske børn og unge i grundskolen skal lære endnu mere om Færøerne og Grønland, og viden er jo som altid den bedste vaccination mod fordomme og myter. Og det er mit håb, at hvis vi får endnu større viden om hinanden, og hvis vi styrker de menneskelige bånd mellem os endnu mere, så vil det betyde, at også de kommende generationer vil få et endnu større udbytte af samarbejdet mellem Danmark, Færøerne og Grønland.

Jeg ser frem til debatten i dag, både om de interne forhold i rigsfællesskabet, men også, hvad der i virkeligheden nok er vigtigst, hvad det er for en verden, vi kigger ind i. For der vil komme flere spændinger, der vil komme flere udfordringer, altså fra Rigsfællesskabet og ud, fordi vi kigger ind i – det er i hvert fald mit bedste bud – en stadig mere urolig verden og nogle meget, meget stærke interesser, som vi også kommer til at se spille en anden rolle i det arktiske område, og jeg ser frem til debatten.

Kl. 10:12

Fjerde næstformand (Karina Adsbøl):

Tak til statsministeren. Der er nu adgang til én kort bemærkning til ordførerne, og den første er hr. Karsten Hønge, SF.

Kl. 10:12

Karsten Hønge (SF):

Tak for redegørelsen, både den skriftlige og den mundtlige. Det er en god anledning hvert år til, at vi kan komme godt omkring rigsfællesskabet. Og jeg er helt enig i statsministerens konklusion om, at den ordning, vi har fundet med hinanden, giver merværdi for alle dele, som statsministeren sagde. Jeg kunne ikke være mere enig.

Det, jeg vil spørge om, er det her med, om det, når dele af vores fællesskab ønsker det indrettet på en fundamentalt anderledes måned, så ikke kunne give anledning til, at vi også i Danmark tog en diskussion om, hvad vi vil med rigsfællesskabet. Altså, den her lange historie, vi har med, at det udvikler sig, ved at andre dele af rigsfællesskabet, Grønland og Færøerne, ønsker forandringer, hvorefter Danmark modstræbende, fodslæbende og sådan lidt vrantent siger: Okay, så laver vi en tilretning? Er det ikke på tide, at vi i Danmark tager en diskussion om: Hvorfor synes vi, at det er vigtigt at have et rigsfællesskab? Og i parentes vil jeg sige, at det synes jeg nemlig det er. Men skulle vi ikke i Danmark have en værdidiskussion om, at det er derfor, vi ud fra et dansk synspunkt er støtter af det, og derfor, vi faktisk ønsker at arbejde for at bevare det og udvikle det? Det synes jeg vi skulle i stedet for hele tiden at være henne i en, synes jeg, lidt misforstået respekt fra statsministerens side – altså, hvis der er en diskussion i en anden del af rigsfællesskabet, synes jeg, det er en lidt misforstået respekt for armslængdeprincippet i stedet for at tage det på os og så sige: Vi skal også diskutere det her i Danmark – hvad er vigtigt for os?

Kl. 10:14

Fjerde næstformand (Karina Adsbøl):

Statsministeren.

Kl. 10:14

Statsministeren (Mette Frederiksen):

Jamen det er jo helt naturligt at have en fortløbende debat også på dansk jord omkring rigsfællesskabet, men jeg forstår det sådan, at SF i dag ønsker at blande sig i, hvad jeg mener er grønlandske forhold, og har været ude at anbefale en folkeafstemning. Og det forekommer mig at være en mærkelig arbejdsmetode og faktisk heller ikke en arbejdsmetode, jeg synes lever op til det respektfulde forhold, jeg synes der skal være mellem rigsdelene.

Når det kommer til rigsfællesskabet, er vi glade for det fra dansk side, men regeringens tilgang er jo også, at det er et rigsfællesskab, der skal udvikle sig med tiden, og derfor har vi haft behov for – hvis jeg skal sige det lidt direkte – at stramme bardunerne lidt i vores interne samarbejde. Vi taler mere sammen i dag, også om forhold, som man i mine øjne ikke har talt nok om tidligere. Og det tror jeg er den rigtige vej i stedet for det, som jeg synes forekommer at være en noget anden tilgang fra SF's side.

Kl. 10:15

Fjerde næstformand (Karina Adsbøl):

Så er det hr. Alex Ahrendtsen, DF. Værsgo.

Kl. 10:15

Alex Ahrendtsen (DF):

Tak. Statsministeren siger, at diskussionen om selvstændighed, forfatningsudkast og folkeafstemning er en intern grønlandsk debat. Jeg vil sige, at det også er en grønlandsk debat, men det er lige så meget en dansk debat, og det skyldes jo, at vi er i et rigsfællesskab, hvor Danmark jo giver et stort bloktilskud på omkring 4 mia. kr. plus har forsvarsudgifter, inspektionsudgifter, overvågningsudgifter og en lang række andre udgifter, som vi med glæde betaler. Der er jo nogle på Grønland, der tror, at disse udgifter stadig væk vil være dækket af Danmark ved eventuel selvstændighed.

Så er det mest rigtige ikke at sige til det grønlandske folk, at bloktilskuddet ophører den dag, Grønland eventuelt ville skulle blive selvstændig?

Kl. 10:16

Fjerde næstformand (Karina Adsbøl):

Statsministeren.

Kl. 10:16

Statsministeren (Mette Frederiksen):

Personligt synes jeg, det er at tage tingene i en lidt forkert rækkefølge, for vi har kun et rigsfællesskab, så længe der er tre lande, der ønsker at indgå i et rigsfællesskab, og der har ikke været et ønske fra nogen af de tre lande om at udtræde af rigsfællesskabet. Der er i mine øjne en fuldstændig naturlig diskussion, ikke mindst i Grønland og på Færøerne, om, hvordan fremtiden ser ud for de to lande, og for mig forekommer den naturlig og som en del af den udvikling, rigsfællesskabet er en del af.

At begynde nu at konkludere på noget, som ikke findes, synes jeg ville være en forkert vej at gå.

Kl. 10:16

Fjerde næstformand (Karina Adsbøl):

Tak. Så er det Sjúrður Skaale fra JF. Værsgo.

Kl. 10:16

Sjúrður Skaale (JF):

Tak for det. Og tak for talen. Det er jo sådan, som statsministeren sagde, at der er flere og flere områder, hvor der er et overlap mellem sikkerhedspolitik og erhvervspolitik, f.eks. sikkerhedspolitik og fiskeripolitik. Nogle gange er der hundrede procents overlap, altså hvor det er et og det samme. Hvordan tackler man så det? Der har der så været nogle røster fra ledende danske politikere, hvor de siger, at det tackler man ved at overtage styringen. Man definerer noget som sikkerhedspolitik, og så tilsidesætter man de færøske myndigheder. Man er, som det bliver sagt, fuldstændig ligeglade med det.

Derfor vil jeg bare sige tak for, at regeringen har den tilgang, som den har. Som statsministeren sagde: Når der er overlap, håndterer man det i fællesskab. Jeg vil bare sige, at det er utrolig vigtigt for, at vi undgår en ganske alvorlig krise i forholdet mellem landene. Så tak for regeringens tilgang.

Kl. 10:17

Fjerde næstformand (Karina Adsbøl):

Statsministeren.

Kl. 10:17

Statsministeren (Mette Frederiksen):

Det noterer jeg. Tak.

Kl. 10:17

Fjerde næstformand (Karina Adsbøl):

Så er det fru Aaja Chemnitz, IA. Værsgo.

Kl. 10:17

Aaja Chemnitz (IA):

Mange tak. Jeg havde egentlig tænkt mig at starte et andet sted, men jeg vil gerne starte med at bakke op om statsministerens udtalelser om, at debatten om forfatningskommissionen skal foretages hjemme i Grønland. Så det er der fuld opbakning til fra IA's side.

Så vil jeg gerne sige: Intet om os uden os. Det har statsministeren jo hørt rigtig mange gange, og det står jo også i regeringsgrundlaget. Jeg kan godt være lidt bekymret for, om der ikke er brug for at stramme bardunerne lidt mere, som jeg kunne høre statsministeren tale om. Vi har et kontaktudvalg, som ikke har haft særlig mange møder. Vi har også fra vores side et behov for at sikre, at der i højere grad er et samarbejde mellem parlamenterne.

Så jeg vil høre, om statsministeren er enig i, at vi er nødt til at gøre noget mere for at sikre et endnu tættere samarbejde, fordi vi måske kigger ind i en situation, der kommer til at se endnu mere usikker ud i fremtiden.

Kl. 10:18

Fjerde næstformand (Karina Adsbøl):

Statsministeren.

Kl. 10:18

Statsministeren (Mette Frederiksen):

Først vil jeg sige, at de møder, vi har i kontaktudvalget, faktisk er de møder, vi har aftalt at have, og med den kadence, så når vi mødes i forbindelse med det årlige rigsmøde, har vi også møde i kontaktudvalget. Det har vi haft først i Danmark, så havde vi det på Færøerne sidste gang, og nu mødes vi i Nuuk om en lille måneds tid.

Men det arbejde, der foregår i kontaktudvalget, kan jo ikke ses isoleret, for der er jo en fortløbende meget, meget tæt dialog på udenrigsområdet, på forsvarsområdet, på klimaområdet, i forhold til beredskaberne og i forberedelse af et forsvarsforlig – bare for at nævne nogle af eksemplerne. Så det er i hvert fald mit klare indtryk, at de ministre i den danske regering, der har en relation til rigsfællesskabet, bruger ganske meget tid på at have en tæt dialog med deres respektive partnere. Og sådan skal det være, for det er også i det samarbejde, hvor man vil kunne klare mange problemstillinger, der måtte opstå, eller få forberedt sig sammen på de beslutninger, der skal tages.

I forhold til at styrke det parlamentariske samarbejde er det jo ikke et anliggende for regeringen; det er et anliggende for parlamenterne. Jeg kan jo ikke rigtig træde ud af rollen som statsminister, men hvis man kunne det, så ville jeg da tænke, det ville være en god idé.

Kl. 10:19

Fjerde næstformand (Karina Adsbøl):

Tak. Så er det fru Aki-Matilda Høegh-Dam, SIU.

Kl. 10:19

Aki-Matilda Høegh-Dam (SIU):

Tak. Først vil jeg gerne kvittere for det, som statsministeren netop også sagde med at respektere, at nogle ting også skal være noget, vi selv diskuterer derhjemme i Grønland. Men det, der er så fascinerende ved at være tripelsproget grønlænder – kan man kalde det det? – er, at der er rigtig mange nuancer, der bliver mistet, når vi har debatten på grønlandsk, henholdsvis på dansk i Danmark eller for den sags skyld på engelsk.

Det gælder selv ordet rigsfællesskabet. Altså, der er en grund til, at vi i Siumut siger, at der ikke eksisterer noget rigsfællesskab, for i debatten om rigsfællesskabet i Danmark lyder det, som om vi har en føderation, men som statsministeren selv var inde på, så kan resten af verden ikke rigtig forstå det, netop fordi det ikke er en føderation. I Grønland ønsker man netop ikke at have et levn fra kolonitiden, men man ønsker måske under en statsdannelse at skabe et reelt føderalt samarbejde, vi kan kalde et rigsfællesskab. Det var bare en kommentar herfra. Jeg glæder mig til debatten.

Kl. 10:20

Fjerde næstformand (Karina Adsbøl):

Tak. Statsministeren.

Kl. 10:20

Statsministeren (Mette Frederiksen):

Jeg tror grundlæggende, det er rigtigt, at ord betyder noget, og jeg tænker faktisk ofte over det, når jeg læser materiale, bl.a. om Grønland, hvor det jo så ofte vil være oversættelser til dansk, jeg forholder mig til, fordi jeg ikke selv behersker det grønlandske sprog. Jeg sidder tit og tænker, at det der har man helt sikkert ikke sagt, for tingene bliver kliniske på en anden måde, eller der kommer et element i det, så jeg godt kan regne ud at det har været anderledes på modersmålet – selvfølgelig.

Jeg tror så, at vi her ikke er helt enige om, om vi har et rigsfællesskab eller ej. Det har vi i vores øjne. Vi kan jo diskutere, hvordan det skal se ud i fremtiden, og det kan vi måske også have forskellige holdninger til på forskellige områder, men i mine øjne har vi et rigsfællesskab, og jeg synes også, at vi har brugt de senere år på at udvikle det i en positiv retning.

Men alt starter og slutter jo med, om vi har den nødvendige respekt for hinanden. Det er det ene. Det andet er, om vi så i hverdagen pragmatisk og ordentligt finder løsninger på de udfordringer, der opstår. Og det synes jeg sådan set vi er ret gode til i de her år, hvis jeg må tillade mig at være lidt ubeskeden.

Kl. 10:22

Fjerde næstformand (Karina Adsbøl):

Så er det hr. Peter Skaarup, DD. Værsgo.

Kl. 10:22

Peter Skaarup (DD):

Tak til statsministeren for redegørelsen og talen. Statsministeren var ret meget inde på sikkerhedspolitikken i forhold til rigsfællesskabet, og det er jo meget naturligt lige i den tid, vi lever i, at man netop er det.

I øjeblikket er der jo en debat om en række russiske skibe, der farter rundt i vores farvande, og det er jo sådan, at der er lavet en aftale mellem Færøerne og Rusland i forhold til fiskeri, hvilket også betyder, at der er en række russiske skibe, der i stor stil anløber færøske havne; det er det indtryk, man får. For nylig udtalte udenrigsministeren så – den 25. april så jeg det var – at Færøernes fiskeriaftale med Rusland spænder ben for forholdet til EU.

Jeg synes jo på en eller anden måde, at det er noget, statsministeren må berøre her under debatten, så jeg kunne godt tænke mig at høre statsministerens vurdering af det her. Hvad kommer der til at ske?

Kl. 10:23

Fjerde næstformand (Karina Adsbøl):

Statsministeren.

Kl. 10:23

Statsministeren (Mette Frederiksen):

Først og fremmest er jeg mest af alt glad for, at vi i rigsfællesskabet har dannet fælles front i spørgsmålet om Ukraine og Rusland, og det har vi gjort fra starten af. Og så er det helt afgørende, at Færøerne fra starten har udtrykt en fuldstændig klar fordømmelse af Putin og af Ruslands ageren og i øvrigt har iværksat en række sanktioner. Så vi har en fælles linje i rigsfællesskabet.

Så er det også rigtigt, at spørgsmålet omkring færøsk samarbejde med Rusland på fiskeriområdet selvfølgelig er genstand for en politisk debat, ikke mindst på Færøerne, og at det er en drøftelse, der stadig væk pågår, og den følger jeg selvfølgelig med interesse.

Kl. 10:24

Fjerde næstformand (Karina Adsbøl):

Tak. Så er det fru Anna Falkenberg, SP. Værsgo.

Kl. 10:24

Anna Falkenberg (SP):

Tak. Og tak til statsministeren for redegørelsen. Jeg deler statsministerens betragtninger om vores forhold i rigsfællesskabet, altså at det ikke er en statisk størrelse, men noget, der er dynamisk og hele tiden skal tilpasses den verden, vi lever i.

Jeg vil gerne holde fast i det her med EU-spørgsmålet. Der har jo i lang tid været et færøsk ønske om at få en bedre handelsaftale med EU, og jeg kunne godt tænke mig at spørge statsministeren, hvad det er for nogle ting, der rører sig nede i EU nu. Er der en proces på vej, hvor det færøske ønske rent faktisk bliver hørt? Og hvad er den danske regerings planer i forhold til at støtte op om det her ønske fremadrettet?

Kl. 10:24

Fjerde næstformand (Karina Adsbøl):

Statsministeren.

Kl. 10:24

Statsministeren (Mette Frederiksen):

Det er helt rigtigt gengivet, at det har været et ønske fra færøsk side at komme tættere på EU, og det bifalder vi jo af gode grunde fuldstændig fra den danske regerings side. Jeg har også selv engageret mig i arbejdet i forhold til et samarbejde med Kommissionen på det her område.

Så det er et arbejde, der er i gang, og det er et arbejde, som vi bakker meget op om, og jeg ønsker selvfølgelig – selvfølgelig – at alle dele af den vestlige verden har både et ophæng til og en sammenhæng med EU. Det er også derfor, at vi har lavet, man kan sige en anden måde at tilrettelægge samarbejdet med partnerlande og nabolande på i EU-sammenhæng, og at alle vestlige lande, hvis der ellers overhovedet er et ønske om det, enten er medlem af NATO eller indgår i et samarbejde. Så jeg synes, det er en entydigt positiv udvikling, og det er noget, vi også engagerer os i fra den danske regerings side.

Kl. 10:25

Fjerde næstformand (Karina Adsbøl):

Tak til statsministeren. Vi går nu over til forhandlingerne og de almindelige regler for korte bemærkninger. Den første ordfører er ordføreren for forespørgerne, hr. Anders Kronborg fra Socialdemokratiet. Værsgo.

Kl. 10:26

Forhandling

(Ordfører for forespørgerne)

Anders Kronborg (S):

Tusind tak for ordet, og tak til statsministeren for både den skriftlige og den mundtlige redegørelse. Jeg har set utrolig meget frem til i dag, hvor vi skal drøfte rigsfællesskabet. Det er både en god og en årlig tradition. I øvrigt er det første gang, så vidt jeg kan se, at traditionen finder sted, mens der er en bred regering over midten i Danmark. Det er positivt. Regeringsgrundlaget indeholder nemlig et ambitiøst kapitel om netop rigsfællesskabet, og kernen er, som jeg og Socialdemokratiet ser det, at samarbejde om alle de forhold, hvor det giver mening for de enkelte dele af riget, og hvor det giver merværdi. Det har stor betydning for den enkelte dansker, den enkelte færing og den enkelte grønlænder.

Krigen i Ukraine kaster skygger, der kan ses og mærkes både i Grønland og på Færøerne. Sikkerhedsklimaet i Arktis vurderes af Forsvarets Efterretningstjeneste til at være mere ustabilt, herunder øgede efterretningsaktiviteter fra andre stater samt cybertruslen. Den danske udenrigstjeneste arbejder for hele rigsfællesskabets interesser og værdier, og forsvaret værner om sikkerheden og trygheden i hele rigsfællesskabet. Kontaktudvalget er den politiske overbygning for løbende og tætte samarbejder mellem Danmark, Grønland og Færøerne. Det danner rammer for at håndtere sager, der krydser mellem overtagne og ikkeovertagne sagsområder. Socialdemokratiet tror på, at der er behov for et tættere samarbejde og en tættere koordination i de internationale tider, som vi befinder os i.

Jeg vil gerne tage jer med på en lille rejse, for i sidste periode i Folketinget satte Folketingets Børne- og Undervisningsudvalg et stærkt fokus på samhørigheden i rigsfællesskabet, dialogen mellem børn af unge og kendskabet til hinanden. Kendskabet og dialogen er vigtig, hvis vi skal komme myter og fordomme til livs og ikke mindst få en forståelse for og indsigt i hinandens forskelligheder. Derfor rejste Børne- og Undervisningsudvalget flere gange til både Færøerne og Grønland, mødte børn og unge og fik en personlig snak med dem.

Det er mit indtryk, at utrolig mange unge i Grønland og på Færøerne har et stort kendskab til Danmark, men det er også min overbevisning, at børn og unge i Danmark godt kunne få lidt større kendskab til vores to øvrige lande i rigsfællesskabet, Grønland og Færøerne. Derfor er Socialdemokratiet også glad for, at der i finansloven fra 2019-2025 er sat målrettede initiativer i gang og afsat økonomi til undervisningsinitiativer i forhold til Grønland, Færøerne og Danmark inden for kultur og undervisning. Det ligger i høj grad manges hjerter nær. Og med det kendskab, jeg har til arbejdet i henholdsvis Færøudvalget, hvor jeg selv er ordfører, og Grønlandsudvalget, hvor jeg er medlem, synes jeg faktisk også, at jeg oplever, at både folketingsmedlemmer, der er valgt i Danmark, men i særdeleshed også folketingsmedlemmer, der er valgt i Grønland og på Færøerne, tager utrolig aktivt del i den meget vigtige dialog, som er i udvalgene. Jeg synes også, at vi oplever, at utrolig mange spændende interessenter gæster udvalgene og beder om foretræder, netop fordi de har Grønland og Færøerne helt inde i hjerterne.

Her på det seneste møde i onsdags i Grønlandsudvalget fik vi på et meget spændende foretræde f.eks. besøg af repræsentanter for Nordens største cirkus, nemlig Cirkus Arena, som fortalte om, hvordan de var ved at planlægge deres 34. besøg til  Grønland, og hvordan hele Esbjerg, eller ikke Esbjerg – der kommer jeg fra – men hele rigsfællesskabet skal have mulighed for at opleve denne kultur. Esbjerg er også en stor by, men den kan ikke helt sammenlignes med Grønland og Færøerne. Det anerkender jeg.

Kl. 10:31

Men det, der var så fantastisk ved det besøg, var jo, at man sådan set ønskede at komme længere ud i rigsfællesskabet for at dygtiggøre sig, og der kunnne jeg også mærke, at der var et enormt engagement fra bl.a. fru Aaja Chemnitz' side, der fortalte, hvordan man i finansloven havde fået afsat en kulturpulje, som Grønland kunne disponere over og således være med til at fremme kulturelle aktiviteter på Grønland.

Noget af det, som jeg også har dykket ned i i redegørelsen, er, hvordan man i redegørelsen nævner de 1.000-1.500 socialt udsatte grønlændere i Danmark. Jeg havde selv en oplevelse i 2020, og nu vil jeg så tillade mig at nævne Esbjerg Kommune, for der bor rigtig mange, der er født i Grønland, altså danske statsborgere, som senere er kommet til Esbjerg. Det lykkedes i sidste periode – og tak for det – at få fru Aki-Matilda Høegh-Dam, som var formand for Grønlandsudvalget, til at besøge mange af vores grønlandske indbyggere i Esbjerg. Selv om jeg er lokalt folketingsmedlem og valgt i Esbjerg, må jeg bare sige, at fru Aki-Matilda Høegh-Dam blev modtaget nærmest som en rockstjerne. Med den historie vil jeg bare sige, at jeg tror, at der er et enormt behov for, at vi faktisk husker de grønlandske medborgere, som bor i Danmark, og også husker de forskelligheder og den kultur, man har med fra Grønland. Der tror jeg, at det er meget vigtigt, at vi giver tiden og energien til også at mødes og høre synspunkterne. Der kan være nogle ting i hverdagen, som skaber nogle barrierer, f.eks. sprogkundskaberne.

I årtier har Socialdemokraterne arbejdet for en stabil beskæftigelse. Det har sådan set været hjørnestenen i Socialdemokratiets politik. Det er sådan set rygraden i vores samfundsmodel, og det er faktisk utrolig vigtigt, at et stort flertal er i arbejde. Derfor synes jeg også, at der er grund til at nævne Færøerne, når man netop snakker om beskæftigelse, for jeg kan se på redegørelsen, at ledigheden på Færøerne siden juni 2022 har været på 0,7 pct. Det er ikke andet end imponerende. Og jeg var tilbage og se i de danske tal, og ifølge dem skal vi faktisk helt tilbage til juni måned i 1962 for at finde den slags arbejdsløshedstal i Danmark, og det var under Kampmann.

Noget andet, jeg gerne vil fremhæve, når jeg netop snakker om Færøerne, er det store engagement, som jeg har oplevet i forhold til fængselsvæsenet på Færøerne, både fra den danske regerings side, men også fra vores to parlamentarikere fra Færøerne. Nu kommer der et nyt fængsel på Færøerne. Vi får styrket fængselsvæsenet, og jeg vil bare kvittere for den meget konstruktive, progressive debat, som der har været både her i Folketingssalen, men også i Færøudvalget. Jeg glæder mig selv til, at fængslet står færdig i 2029, og skulle jeg på det tidspunkt stadig være medlem af Folketinget, håber jeg et eller andet sted, at mange folketingsmedlemmer, inklusive undertegnede, tager til Færøerne og fejrer indvielsen af vores nye fængsel.

Til allersidst vil jeg tillade mig at nævne klimaforandringerne. Som jeg plejer at sige til de unge mennesker: Hvis man er i tvivl om, om klimaforandringerne eksisterer, skal man tage en tur til Grønland. Jeg var der et par gange med bl.a. hr. Alex Ahrendtsen, og jeg tror ikke, at jeg overdriver, hvis jeg fortæller, at man nærmest kan høre isen smelte på Grønland eller i Grønland . Det går utrolig stærkt. Vi kan se, at søer tørrer ud, og at indlandsisen bliver mindre. Det har også stor betydning for leveforholdene i Grønland, bl.a. i forhold til fangerne, som skal skifte bosted, og man kan jo også se en stigende urbanisering på Grønland, ligesom man i øvrigt også kan i Danmark.

Rigsfællesskabet er ikke statisk. Det er i udvikling, det er i bevægelse, og Socialdemokratiet ønsker at bidrage til de bedst mulige rammer for samarbejdet. Derfor har jeg også glædet mig til den her debat i dag, og jeg håber, at vi får en god og konstruktiv debat i løbet af dagen. Tak for ordet.

Kl. 10:36

Fjerde næstformand (Karina Adsbøl):

Tak til ordføreren. Så er der en kort bemærkning fra fru Aaja Chemnitz, IA. Værsgo.

Kl. 10:36

Aaja Chemnitz (IA):

Mange tak til ordføreren. Jeg citerer: Bor I i iglooer? Spiser I kun sæler? Og rider I på isbjørne?

Det er nogle af de ting, som rigtig mange grønlandske unge møder, når de kommer til Danmark. Det er det billede, de ser hos den danske ungdom, det billede, man har af Grønland. Det synes jeg er rigtig ærgerligt. Jeg synes, det er vigtigt, og jeg synes, det både er i Grønlands interesse og i Danmarks interesse, at særlig danske unge ved noget mere.

Derfor har jeg også sammen med gode kollegaer fået afsat nogle penge til, at unge kan samarbejde i rigsfællesskabet, men jeg kan godt være bekymret, når regeringens fokus er på det historiske, for så går vi glip af noget. Vi regenererer i virkeligheden også nogle fordomme, hvis vi ikke også fortæller danske unge om Grønlands nutid, om det moderne grønlandske samfund. Så jeg kunne godt tænke mig at høre, om det er noget, som Socialdemokratiet og dermed også regeringen er villige til at poste endnu flere penge i og dermed sikre, at danske unge ved noget mere om Grønland.

Kl. 10:37

Fjerde næstformand (Karina Adsbøl):

Ordføreren.

Kl. 10:37

Anders Kronborg (S):

Jeg synes faktisk, det netop var de problemstillinger, som var med til at gøre, at Folketingets Børne- og Undervisningsudvalg i samhørighed og i enighed lagde det store fokus på arbejdet i rigsfællesskabet i sidste periode. Jeg er i øvrigt fuldstændig enig i problemstillingen, og jeg hører tit, når jeg snakker med grønlandske unge, at der er nogle barrierer, når grønlandske unge f.eks. kommer på efterskoleophold i Danmark, kommer på uddannelsesinstitutioner i Danmark. Så jeg tror i virkeligheden, at det er flere trin, der skal til i den her styrkelse.

Udveksling mellem landene er utrolig vigtigt, og undervisningen, og der er jeg meget enig med ordføreren, skal både være om historie, men det skal så sandelig også være om det moderne Grønland og de grønlandske unge, og hvordan livet er i Grønland for de nuværende unge. Og så tror jeg i virkeligheden også, og det er det, den her forespørgselsdebat også fremmer, at vi herinde i Folketinget skal blive meget bedre til at fremhæve Grønland. Jeg har selv i Grønlandsudvalget problematiseret, at det er meget svært for Grønlandsudvalget at komme på f.eks. ture til Grønland. Ser vi på økonomien, kan vi cirka komme én gang til Grønland i en folketingsperiode, og det er simpelt hen for lidt.

Kl. 10:38

Fjerde næstformand (Karina Adsbøl):

Tak. Jeg skal lige høre, om der er ønske om anden kort bemærkning. Så skal man huske at trykke sig ind. Værsgo.

Kl. 10:38

Aaja Chemnitz (IA):

Tak for svaret. Det er rigtigt, at IA har sikret nogle penge til en kulturpulje, som går til grønlandske projekter og også kan gå til grønlandske projekter i Grønland. Så det er vi rigtig glade for at ordføreren også fremhæver. Men vi må også i forhold til viden konstatere, at det var noget, som var i den tidligere valgperiode. Så vi har en udestående opgave, og det vil jeg bare gerne have at ordføreren forpligter sig til i fællesskab med resten af Grønlandsudvalget, men også med Børne- og Undervisningsudvalget, at løse og sikre, at der også er viden om det nutidige Grønland.

Kl. 10:39

Fjerde næstformand (Karina Adsbøl):

Ordføreren.

Kl. 10:39

Anders Kronborg (S):

Det vil jeg meget gerne forpligtige mig til at arbejde meget konstruktivt med. Noget af det, jeg har bemærket i den her folketingsperiode, og som jeg gerne vil kvittere positivt for, er jo, at også et af de færøske folketingsmedlemmer har indtaget af en plads i Grønlandsudvalget, så der også kan komme en viden på tværs af Færøerne, Grønland og Danmark. For jeg tror i virkeligheden, at det er samhørigheden i rigsfællesskabet samlet set, vi også skal have et fokus på at styrke. Men det er et tilsagn om, at det vil jeg meget gerne arbejde konstruktivt med.

Kl. 10:39

Fjerde næstformand (Karina Adsbøl):

Tak. Så er det hr. Alex Ahrendtsen, DF. Værsgo.

Kl. 10:39

Alex Ahrendtsen (DF):

Tak for en god tale og for ordførerens engagement i det store rigsfællesskab. Det er en fornøjelse. Mit spørgsmål går på bloktilskuddet. Hvis Grønland efter en folkeafstemning og de grønlandske politikere derefter vælger at blive selvstændige, skal bloktilskuddet så ophøre fra dag et?

Kl. 10:40

Fjerde næstformand (Karina Adsbøl):

Ordføreren.

Kl. 10:40

Anders Kronborg (S):

I forhold til den debat, der pågår i Grønland i øjeblikket om selvstændighed, vil jeg gerne meget klart tilkendegive, at jeg synes, at der skal være et respektfuldt forhold til grønlænderne i den proces. Derfor er det heller ikke en proces, som jeg vil blande mig i. Hvis man i Grønland ønsker en folkeafstemning, er det noget, der internt skal aftales i Grønland og ikke dikteres her fra Folketingssalen. Men det er klart, at kommer der en selvstændighed, vil der jo også forestå en debat om bloktilskuddet. Men jeg har hverken stjerner nok på skulderen eller bemyndigelse til at gå ind og hverken hæve bloktilskuddet eller sænke bloktilskuddet, så jeg tror, jeg vil lade det være ved det.

Kl. 10:41

Fjerde næstformand (Karina Adsbøl):

Men ordføreren er fra Esbjerg så ...

Den næste korte bemærkning er fra hr. Alex Ahrendtsen. Værsgo.

Kl. 10:41

Alex Ahrendtsen (DF):

Det er nok også meget klogt, når den med de store stjerner sidder lige nedenfor.

Hr. Karsten Hønge, SF, har i dag i Politiken fremlagt sit forslag om folkeafstemninger både på Færøerne og på Grønland. I den forbindelse har han også sagt, at han synes, at mange på Grønland er lidt bitre. Er det også ordførerens opfattelse?

Kl. 10:41

Fjerde næstformand (Karina Adsbøl):

Ordføreren.

Kl. 10:41

Anders Kronborg (S):

Når jeg har besøgt Grønland – og jeg har både besøgt Nuuk og været længere oppe nordpå og på Sydgrønland – oplever jeg i virkeligheden et utrolig stolt og engageret folk, der også tror på deres land og gerne vil fremhæve det positive ved deres land. Det engagement, som jeg oplever at mange grønlændere har, har jeg utrolig stor respekt for – og dermed sagt, at jeg ikke synes, at vi herinde fra Folketinget skal blande os i, om de skal have en folkeafstemning på Grønland eller Færøerne. Det må være op til Grønland selv.

Kl. 10:42

Fjerde næstformand (Karina Adsbøl):

Så er det hr. Karsten Hønge, SF. Værsgo.

Kl. 10:42

Karsten Hønge (SF):

Jeg er jo helt enig med hr. Anders Kronborg i, at vi skal give de bedst mulige rammer, som hr. Anders Kronborg sagde i sin tale. Kunne hr. Anders Kronborg komme med nogen forslag til, hvordan vi så skaber de bedst mulige rammer, eller skal processen være sådan, at det kun påvirkes, når der kommer ønsker og krav fra Grønland og Færøerne, hvor Danmark så fodslæbende tilpasser sig de i øvrigt helt berettigede ønsker om forandringer, som ofte kommer fra Grønland og Færøerne? Så skal Danmark være proaktiv og skabe de bedst mulige rammer, eller sidder hr. Anders Kronborg på sit kontor og venter på, at der kommer ønsker fra andre?

Kl. 10:42

Fjerde næstformand (Karina Adsbøl):

Ordføreren.

Kl. 10:42

Anders Kronborg (S):

Jeg synes, at undervisningsområdet er et af de steder, hvor vi kan gøre en helt åbenlys forskel – selvfølgelig med respekt for, at undervisningsområdet er hjemtaget henholdsvis i Grønland og på Færøerne. Jeg synes godt, at vi f.eks. herfra kan tage nogle initiativer til at fremme udvekslingen af danske unge til Grønland, så de også kommer hjem og fortæller om deres oplevelser. Jeg synes f.eks., at det foretræde, som Grønlandsudvalget fik – jeg tror, det var for et par måneder siden – af Dansk Ungdoms Fællesråd er et af de initiativer, der både spirer og gror nedefra, og det skaber samhørighed blandt de tre lande i rigsfællesskabet og er et positivt og progressivt initiativ.

Derudover synes jeg jo også, at det er positivt, at der er afsat midler til f.eks. at styrke indsatsen for socialt udsatte børn i Grønland, som jeg ved også har ligget de to grønlandske medlemmer af parlamentet meget på sinde, og det engagement vil jeg også gerne positivt kvittere for. Det synes jeg har været opløftende at høre under debatten.

Kl. 10:43

Fjerde næstformand (Karina Adsbøl):

Spørgeren.

Kl. 10:43

Karsten Hønge (SF):

Jeg deler fuldstændig hr. Anders Kronborgs glæde ved at se den her udveksling inden for uddannelsesområdet og endda også glæden ved det, hvis vi kan finde ud af at få understøttet Cirkus Arenas tur til Grønland. Jeg tror næppe, det er det, Grønland opfatter som rammer for rigsfællesskabet. Det er ikke det, tror jeg, der ligesom er omdrejningspunktet i diskussionen. Ordføreren talte om, hvilke rammer for rigsfællesskabet der skal forbedres, og der vil jeg bare sige, at ambitionerne i Grønland altså går noget videre end at få et omrejsende cirkus derop og få de her udvekslinger. Så hvilke rammer for rigsfællesskabet ønsker Socialdemokratiet at give som bedst mulige fremover?

Kl. 10:44

Fjerde næstformand (Karina Adsbøl):

Ordføreren.

Kl. 10:44

Anders Kronborg (S):

Jeg tror ikke, man kan lave en bruttoliste, som man bare sætter nogle krydser og nogle v'er på, men man skal have en løbende dialog med henholdsvis Grønland og Færøerne. Noget af det, jeg synes har været meget vigtige initiativer i Grønland – nu nævnte jeg fængslerne på Færøerne – er udbygningen af infrastrukturen i forhold til lufthavne, der både skaber vækst i nord og vækst i syd og faktisk også kan være med til at forbedre erhvervsklimaet. Så er der selvfølgelig nogle udfordringer, som man skal hjælpe med i Grønland i forhold til ...

Kl. 10:45

Fjerde næstformand (Karina Adsbøl):

Så er det hr. Sjúrður Skaale. Værsgo.

Kl. 10:45

Sjúrður Skaale (JF):

Tak for det. Nu havde ordføreren en meget praktisk og meget socialdemokratisk tilgang, og det er jo fornuftigt. Det er jo de praktiske løsninger for almindelige mennesker, som afgør, om tingene fungerer eller ej, og lad så andre skændes om ideologierne, eller hvad det skal hedde og den slags, bare det fungerer.

Som ordføreren påviste, har der været et praktisk problem med færøske fanger, som har afsonet i Danmark. Det har ikke fungeret godt i praksis, og det har været meget belastende for familierne, og derfor er det utrolig positivt, at der nu bygges et fængsel på Færøerne efter mange forhandlinger mellem både mig og andre færøske medlemmer af Folketinget og diverse justitsministre.

Så havde ordføreren også – jeg ved ikke helt, hvordan jeg skal forstå det – et meget klart ønske om at opleve fængslet på Færøerne, at tilbringe tid i fængslet på Færøerne. Jeg ved ikke helt, hvilke planer ordføreren har for sit fremtidige liv, men det må så være op til ham, men uanset hvordan han oplever fængslet, så skal han være velkommen.

Kl. 10:46

Fjerde næstformand (Karina Adsbøl):

Det kan vi måske få svar på nu. Ordføreren.

Kl. 10:46

Anders Kronborg (S):

Jeg forstår, at jeg er immun efter at have at have skrevet under på, at jeg vil overholde grundloven. Nej, der lå faktisk lidt alvor i min replik her, for jeg oplever lidt, at hvis der kommer en ny motorvejsudbygning, en ny skole eller ny kulturinstitution, så møder man som dansk parlamentariker frem og ser snoren blive klippet over, og man ser institutionen. De samme muligheder kunne jeg faktisk godt tænke mig at man i højere grad havde som medlem af Færøudvalget og som medlem af Grønlandsudvalget.

Jeg tror, at hvis man skal lære de to lande rigtigt at kende som dansk parlamentariker, så skal man også besøge de to lande. Det er ikke så dyrt at komme til Færøerne som til Grønland, men med hensyn til priser er det helt praktisk sådan, at udvalget faktisk, hvis man skal rundt og se lidt på Grønland, kun kan komme til Grønland én gang i en folketingsperiode, og det synes jeg er for lidt, især også i forhold til den udvikling, der finder sted i Grønland i øjeblikket.

Kl. 10:47

Fjerde næstformand (Karina Adsbøl):

Tak til ordføreren. Så er der ikke flere korte bemærkninger, så vi går videre i ordførerrækken. Den næste er hr. Preben Bang Henriksen fra Venstre. Værsgo.

Kl. 10:47

(Ordfører)

Preben Bang Henriksen (V):

Tak for det. Jeg kan jo også kun kvittere for et glimrende samarbejde. Jeg skal i øvrigt også hilse fra vores sædvanlige ordfører, Michael Aastrup Jensen, og sige det samme.

Redegørelsen om rigsfællesskabet, som er til debat her i dag, viser efter min opfattelse et rigsfællesskab, der er i rimelig god stand. Selv om hele rigsfællesskabet faktisk er kommet godt ud af coronakrisen, er der jo også andre problemer, der rører sig. Det gælder f.eks. inflationen, som jeg synes at have erfaret fra min færøske kollega måske ligger på omkring 8 pct. på Færøerne og lidt lavere på Grønland. Det har ramt det meste af verden, og det giver udfordringer, der også kan trykke i rigsfællesskabets økonomi.

Ukraine har allerede været gennemgået grundigt af både statsministeren og den socialdemokratiske ordfører. Jeg skal ikke tærske langhalm på det. Vi kender jo alle sammen situationen omkring Putins krig i Europa. Vi har ikke set værre situation siden den kolde krig, og aggressionerne rammer jo indirekte også Danmark, Grønland og Færøerne.

Der er positive ting at sige omkring den grønne omstilling. Den er selvfølgelig stadig væk strengt nødvendig. Og jeg er lige ved at sige, at man ser hvordan, når man ser, hvordan isen trækker sig tilbage i store dele af eksempelvis Grønland. Der kan man i hvert fald få et glimrende indtryk. Desto meget mere glædeligt er det jo altså også, at klimaet åbenbart har en høj prioritet. Jeg har ikke kunnet undlade at bemærke, at der er vandkraftprojekter ved bl.a. Nuuk, der medfører, at andelen af vedvarende energi i den offentlige forsyning stiger fra 70 til 90 pct., så vidt jeg har forstået. Det er jo helt imponerende og flot. Det er imponerende tal og et forbillede for mange andre lande, inklusive os selv. Det er klimatiltag, som i hvert fald har været nødvendige, og som er nødvendige mange andre steder.

Det er muligt, at jeg er en lille smule miljøskadet, men afsnittet om retspolitikken fylder i hvert fald en del hos mig. Det skal ikke være nogen hemmelighed. Jeg har med glæde konstateret, at vi nu reviderer retsplejeloven og kriminalloven for Grønland og bringer lovgivningen i rigsfællesskabet tættere på hinanden. Vi afsætter flere ressourcer til politiet i Grønland, og vi har fra justitsministerens side i februar fremsat lovforslag om, at den samtykkebaserede voldtægtsbestemmelse også skal være gældende i Grønland. Jeg håber, at den vil få en præventiv virkning på den form for forbrydelser, både i Danmark og i Grønland.

Der bliver i større omfang mulighed for at gennemføre retssager via tilståelsessager og via udeblivelsesdomme. Det er jo ikke helt ukendt, hvis man beskæftiger sig med danske forhold. Det er jo noget af det, der sætter en prop i domstolssystemet i Danmark, og det lemper man altså på på Grønland. Det synes jeg er ganske glimrende. Der er også de mere privatretlige regler om dødsboskifter og ægtefælleskifter osv., der sættes i kraft.

Endelig har jeg konstateret, at NSK, som står for National enhed for Særlig Kriminalitet – det, som nogle også vil kalde Bagmandspolitiet eller FBI – aktiveres på Grønland sammen med i øvrigt en bestemmelse om psykisk vold i kriminalloven, som vi har fået herhjemme i vores straffelov. Den kommer også til at gælde på Grønland. Så summa summarum på det område er, at det er et ganske glimrende tiltag fra Grønland.

Hvis vi så kigger på situationen på Færøerne, er der jo også sket væsentlige ting der. Rigspolitiet har tildelt flere ressourcer. Der er en politireform, som er tilpasset. Der er nu ved at blive afdækket mulighederne for elektronisk fodlænke. Jeg skal hilse og sige, at det jo er noget, der fylder meget her i Folketingssalen. Det gør det faktisk også, når vi er færdige med det her, for så kommer der et glimrende forslag fra SF om brugen af det, der hedder omvendt elektronisk fodlænke. Det kan vi tage til den tid. Men bare det at få den strafmulighed introduceret også på Færøerne synes jeg er særdeles positivt. Jeg kan også forstå, at man har indledt undersøgelser vedrørende udslusningslignende pladser.

Kl. 10:52

Endelig er man jo i gang med at bygge et nyt fængsel, som også den socialdemokratiske ordfører nævnte. Og det er jo trist, at det tager så utrolig lang tid, at det vil stå færdig i 2029. Jeg tror ikke, der er noget byggeri, der tager længere tid end fængsler. Men det er man altså i krig med, og så må vi jo så sige, at det i hvert fald er positivt. Selv har jeg været i de fleste danske fængsler, men må dog tilføje, at jeg er sluppet ud igen, og det håber jeg også at den socialdemokratiske ordfører gør, når han kommer derop og kan konstatere, at det er åbenbart er, hvad man trænger til på stedet.

Arktis og Nordatlanten er og bliver højspændte områder globalt. Rusland er selvfølgelig optaget i Ukraine, men holder jo nok alligevel øje med, hvad der sker i Arktis. Ikke mindst det russiske og kinesiske samarbejde kan nogle gange få os til at få grå hår i hovedet. Kina kan få større adgang til Arktis. Og i det hele taget gør den aktuelle geopolitiske situation det nødvendigt, at vi sikrer os mod dem, som ikke er vores venner. Vi skal beskytte kritisk infrastruktur, ganske som vi har vedtaget her i Danmark, og det vil jeg også håbe bliver tilfældet hos vores nordiske kollegaer.

Så det er en usikker tid, vi lever i. Men det er positivt, at regeringerne i rigsfællesskabet nu indgår tættere og mere forpligtende samarbejder. Nu skal jeg selvfølgelig ikke reklamere for forfatteren for den her tale, men der anføres, at netop formanden for Det Udenrigspolitiske Nævn, hr. Michael Aastrup Jensen, har rakt ud til andre tilsvarende nævn på Grønland og Færøerne i håb om at skabe et godt samarbejde. Det lyder jo i hvert fald fint.

Jeg håber også, at flest mulige får mulighed for inden for den økonomi, der er her i Folketinget, at komme til Grønland. Om det bliver med cirkusbesøg, ved jeg ikke. Jeg kunne frygte, at vi nok ikke skal forvente at se Ramboline og Ali deroppe. Det skal man nok være indstillet på, så forventningerne er afstemt, inden vi i givet fald tager af sted. Tak.

Kl. 10:54

Fjerde næstformand (Karina Adsbøl):

Tak til ordføreren. Der er korte bemærkninger. Den første er til hr. Alex Ahrendtsen, DF. Værsgo.

Kl. 10:54

Alex Ahrendtsen (DF):

Færøernes bloktilskud udgør ca. 9 pct. af Færøernes indtægter, mens det på Grønland udgør 60 pct., hvis man regner udgifterne til forsvaret med. Dertil kommer en lang række indirekte udgifter, så vi sandsynligvis ender på omkring 75 pct.

Hvad er årsagen til denne store forskel ifølge ordføreren, hvis han har en mening om det?

Kl. 10:55

Fjerde næstformand (Karina Adsbøl):

Ordføreren.

Kl. 10:55

Preben Bang Henriksen (V):

Det har ordføreren sådan set ikke rigtig nogen mening om. Altså, det er jo en konsekvens af de aftaler, der er blevet indgået omkring rigsfællesskabet. Og jeg bemærkede Alex Ahrendtsens tidligere spørgsmål om tilfælde af selvstændighed på Grønland, og hvis det bl.a. er det, der henvises til, kan jeg sige, at det jo er et indre grønlandsk anliggende.

Men selvfølgelig er det meget logisk, at ønsker man selvstændighed, kan man næppe forvente, at kassen har samme omfang og støtten fra Danmark har samme omfang.

Kl. 10:56

Fjerde næstformand (Karina Adsbøl):

Spørgeren.

Kl. 10:56

Alex Ahrendtsen (DF):

Bloktilskud er jo ikke et indre grønlandsk anliggende. Det er jo et dansk anliggende, i og med at pengene udbetales fra Danmark.

Skal jeg forstå det sådan, at hvis Grønland bliver selvstændigt, skal bloktilskuddet ophøre fra dag et?

Kl. 10:56

Fjerde næstformand (Karina Adsbøl):

Ordføreren.

Kl. 10:56

Preben Bang Henriksen (V):

Jeg vil ikke stå her og tage stilling til, hvilke regler og nærmere reguleringer der skal være i forbindelse med en selvstændighed. Jeg kan i hvert fald garantere for, at det ikke er noget, der sker fra den ene dag til den anden.

Jeg kan godt høre, hvad vej hr. Alex Ahrendtsen vil spørge, og det forstår jeg er jo egentlig et meget logisk spørgsmål, og jeg siger: På lang sigt må tingene jo hænge sammen, altså, vil man være selvstændig, kan man jo i hvert fald ikke forvente, at kassen fra Danmark har samme omfang.

Kl. 10:56

Fjerde næstformand (Karina Adsbøl):

Så er det fru Aaja Chemnitz, IA. Værsgo.

Kl. 10:56

Aaja Chemnitz (IA):

Mange tak, og også tak til ordføreren for at anerkende den indsats, der bliver gjort for en grøn omstilling i Grønland. Det er rigtig vigtigt for Inuit Ataqatigiit. Så det vil jeg gerne sige tak for. Vi er rigtig mange i Grønland, som gerne vil have, at Grønland skal tiltræde Parisaftalen, og det ved jeg også at der er store dele af den grønlandske befolkning der ønsker.

Så ved jeg, at ordføreren er meget optaget af justitsområdet, hvilket undertegnede også selv er. Naalakkersuisut har forskellige prioriteringer, og hvert år får de at vide: Der er cirka seks lovforslag, som I kan få igennem. Hvilke seks lovforslag vælger I? Og der er et rigtig stort efterslæb med lovgivning i forhold til Grønland. Vi har heldigvis de gode eksempler med psykisk vold og samtykkelovgivning og andre nye love, som hurtigt træder i kraft i Grønland, men vi har også rigtig mange love, som er 10 eller 15 år gamle, også på justitsområdet.

Så jeg kunne godt tænke mig at høre, hvad ordføreren mener man bør gøre i forhold til at få opprioriteret, at lovgivning på justitsområdet i Grønland også får et løft generelt.

Kl. 10:57

Fjerde næstformand (Karina Adsbøl):

Ordføreren.

Kl. 10:57

Preben Bang Henriksen (V):

Jeg må sige, at det med maksimum seks forslag er helt nyt for mig. Jeg var slet ikke bekendt med det. Jeg betvivler det jo ikke, når ordføreren siger det, og hvis der er et behov for at få revideret andre love, også ud over de normerede seks dér, er jeg da bestemt ikke afvisende over for, at vi så skal tage fat i et større antal. Så det er et positivt svar herfra.

Kl. 10:58

Fjerde næstformand (Karina Adsbøl):

Spørgeren.

Kl. 10:58

Aaja Chemnitz (IA):

Tak. Det er rigtig godt at høre. Jeg tror, det vigtige også er at få det frem i lyset, for jeg tror, der er rigtig mange, der ikke er opmærksomme på det.

Vi ved, at digital tinglysning er noget, som Venstre også har bakket rigtig meget op om at vi får i Grønland. Vi ved også, at persondatalovgivningen er forældet, så Grønland faktisk er et usikkert tredjeland, og man faktisk ikke kan dele oplysninger på en sikker måde mellem Grønland og Danmark. Er det, at det bliver opdateret, noget, som Venstre fortsat vil være med til at bakke op om?

Kl. 10:58

Fjerde næstformand (Karina Adsbøl):

Ordføreren.

Kl. 10:58

Preben Bang Henriksen (V):

Nu er det et par ordentlig mundfulde at få serveret her med 29 sekunder til at kommentere. Jeg kan i hvert fald sige, at digital tinglysning jo har sparet danskerne for milliarder af kroner i mærkelige byggelånsrenter og lignende. Og hvis det kan indføres på Grønland inden for rimelige midler og under de grønlandske forhold, skulle det da kun glæde mig. Så ja, vi er positive over for at kigge på det, men jeg vil ikke stå her og tage munden fuld, for jeg kender ikke problemets omfang.

Kl. 10:59

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre i ordførerrækken til hr. Lean Milo fra Moderaterne.

Kl. 10:59

(Ordfører)

Lean Milo (M):

Først og fremmest tak for ordet, og tak til ministeren for redegørelsen om rigsfællesskabet 2023. Det er jo ingen hemmelighed, at jeg har 12 dage på tinge i dag, og det har været en stejl læringskurve. Jeg har derfor en tale i dag, hvor jeg med fokus på de positive elementer i rigsfællesskabet med den her stejle læringskurve har forsøgt at læse op på lektien, så godt jeg kan. Og I skal selvfølgelig bare stille alle de spørgsmål bagefter, som I overhovedet har lyst til.

Helt grøn er jeg ikke. Da jeg var i starten af tyverne, var jeg dagsbartender på den færøske bar Skarv, og derfor har jeg jo oplevet den grønlandske og færøske kultur på tæt hold over både nogle gode øl og nanoq, tror jeg det hed – isbjørne – som jeg serverede. Jeg føler, at det rigsfællesskab, som vi har i dag, er stærkt, og vi skal blive ved med at være stærke sammen. Jeg finder redegørelsen og den efterfølgende debat meget aktuel. Rigsfællesskabet skal fortsætte her i 2023.

Vi står over for bl.a. nye sikkerhedspolitiske udfordringer i Arktis som nævnt R 5-redegørelsen, som jeg har kunnet læse op på. Der er fortsat stigende militær og geopolitisk interesse for Arktis og Nordatlanten, hvilket vi i rigsfællesskabet skal håndtere med hjælp fra vores partnere. Kort sagt er sammenholdet og samarbejdet i rigsfællesskabet yderst vigtigt for at løse udfordringer som klimaforandringer og den nye sikkerhedspolitiske dynamik i Norden og Arktis.

Jeg vil gerne fremhæve redegørelsens afsnit om et styrket kendskab til rigsfællesskabet på kultur- og undervisningsområdet. For at vores rigsfællesskab i fremtiden kan være stærkt, er det vigtigt at styrke kendskabet til færøsk og grønlandsk kultur og sprog. Det handler helt basalt om, hvor vigtigt det er at lære hinanden bedre at kende. Bedre kendskab og kulturforståelse skaber sammenhold, og det gør os endnu stærkere sammen. Derfor er det positivt, at der på finansloven er afsat 121 mio. kr. til initiativer, der styrker kendskabet til rigsfællesskabet for børn og unge, som netop er dem, der om nogen skal bære det her rigsfællesskab videre. Hvorfor ikke se ind i en fremtid, hvor vi inkluderer kulturen endnu bedre for at styrke sammenhængskraften i rigsfællesskabet?

Vi kommer i rigsfællesskabet til at stå over for stigende klimaforandringer her i Arktis, herunder og absolut, som vi blev gjort bekendt med her lidt tidligere, indlandsisen, som man kan høre smelte. Det er en stor udfordring, der kræver, at vi fortsat samarbejder om forskning i klimaforandringer og om at styrke den grønne omstilling af vores samfund. Det er ikke kun rigsfællesskabet, der har brug for det; det er verden, der har brug for det.

Som redegørelsen nævner, indgik naalakkersuisut – undskyld udtalen, hvis den ikke er helt korrekt – og Klima-, Energi- og Forsyningsministeriet i 2022 en aftale, der skal styrke samarbejdet om grøn omstilling og sikre udviklingen af nye energiteknologier. I Grønland har vi nogle stærke naturressourcer, eksempelvis magnetiske metaller, der er yderst afgørende for motorer i elbiler og vindmøller. Dem skal vi forsøge hurtigst muligt at komme i gang med at udnytte for at imødekomme de klimaforandringer, som på sigt vil være ødelæggende for både det grønlandske samfund, men også på grund af sikkerhedspolitik, i forhold til hvor vi trækker det fra i dag.

Klimakrisen er således et væsentligt samarbejdspunkt i rigsfællesskabet. Vi har i regeringen et stort fokus på vores samarbejde i rigsfællesskabet. Regeringen, Færøernes landsstyre og naalakkersuisut ønsker et tæt, respektfuldt og ligestillet samarbejde, og det er noget, vi fortsat skal realisere i 2023. Jeg ser frem til den videre debat. Tak for ordet.

Kl. 11:03

Fjerde næstformand (Karina Adsbøl):

Tak til ordføreren. Der er en række korte bemærkninger, og den første er fra Sjúrður Skaale. Værsgo.

Kl. 11:03

Sjúrður Skaale (JF):

Tak for det. Nu næsten undskyldte ordføreren ved i starten at sige, at han var ny osv., men jeg tror ikke, at man får en bedre og mere grundfæstet viden om Færøerne eller Grønland, end man kan få, når man er bartender på Skarv. Du kan læse lige så mange bøger, du vil. Det giver ikke det samme; det er jeg helt sikker på. Frisører og bartendere er dem, der ved mest om folk. Så det er et meget godt udgangspunkt og et meget godt grundlag.

Nu er det sådan, at ordførerens formand har udtalt sig meget kraftigt om den færøsk-russiske forbindelse og har tilkendegivet, at hvis Færøerne løsner sig fra den russiske forbindelse, vil EU's markeder åbne sig mere op for Færøerne. Det er et kæmpestort problem for færøsk økonomi, at vores varer har så svært ved at komme ind på det europæiske marked. Jeg ved ikke, om det er noget, som ordføreren og hans formand har talt om i gruppen. Er det det? Og hvad er der så blevet sagt? Tak.

Kl. 11:04

Fjerde næstformand (Karina Adsbøl):

Ordføreren.

Kl. 11:04

Lean Milo (M):

I forhold til kulturen er jeg meget enig i, at den dyrkes rigtig godt på Skarv, og man får stor indsigt i Folkekulturen der. Hvis vi går over til de drøftelser, jeg har været i i gruppen, kan jeg sige, at vi ikke er kommet ind på det emne, som De spørger ind til. Så jeg kan desværre ikke rigtig redegøre for det.

Kl. 11:05

Fjerde næstformand (Karina Adsbøl):

Så er det fru Anna Falkenberg. Værsgo.

Kl. 11:05

Anna Falkenberg (SP):

Tak for en god ordførertale, og jeg deler også hr. Sjúrður Skaales bemærkning om, at Skarv er nok det bedste lærested, hvis man vil kende specielt færinger, der bor i Danmark. Jeg bemærker mig også, at ordføreren også er udenrigsordfører, og jeg kunne godt tænke mig at spørge ind til noget. Vi har haft en snak om, om vi skulle etablere et samarbejde mellem Det Udenrigspolitiske Nævn, UPN, og udenrigsudvalgene på Færøerne og Grønland. Er det noget, som ordføreren har gjort sig nogle tanker om, altså om det kunne være en god idé ligesom at styrke det parlamentariske samarbejde mellem rigsdelene?

Kl. 11:06

Fjerde næstformand (Karina Adsbøl):

Ordføreren.

Kl. 11:06

Lean Milo (M):

Det er altid i rigsfællesskabets interesse at styrke samarbejdet, så personligt vil jeg sige: ja, det er nogle overvejelser, der er gjort. Men jeg har ikke gjort mig nærmere overvejelser om det emne, nej.

Kl. 11:06

Fjerde næstformand (Karina Adsbøl):

Tak. Så går vi videre til hr. Alex Ahrendtsen, Dansk Folkeparti. Værsgo.

Kl. 11:06

Alex Ahrendtsen (DF):

Det ganske statstilskud til Færøerne udgør 9 pct. af Færøernes indtægter, og det danske statstilskud til Grønland udgør op imod 75 pct. – afhængigt af hvordan man udregner tingene. Hvad er årsagen til denne store forskel?

Kl. 11:06

Fjerde næstformand (Karina Adsbøl):

Ordføreren.

Kl. 11:06

Lean Milo (M):

Ja, det er jo et godt spørgsmål, og den indsigt har jeg ikke til at besvare det, desværre.

Kl. 11:07

Fjerde næstformand (Karina Adsbøl):

Spørgeren.

Kl. 11:07

Alex Ahrendtsen (DF):

Undrer ordføreren sig ikke over det, når man læser redegørelsen igennem? Der er cirka det samme antal indbyggere i de to lande, og alligevel er der den der massive forskel. Hvis vi ser bort fra de geografiske forskelle, må der også være noget andet på spil – har ordføreren en holdning til det?

Kl. 11:07

Fjerde næstformand (Karina Adsbøl):

Ordføreren.

Kl. 11:07

Lean Milo (M):

Der kan jo være mange gode grunde til, at tallene differentierer sig på den måde, som de gør, men jeg har ikke nogen nærmere holdning til det, nej, det har jeg ikke.

Kl. 11:07

Fjerde næstformand (Karina Adsbøl):

Så er det fru Aaja Chemnitz, IA, værsgo.

Kl. 11:07

Aaja Chemnitz (IA):

Mange tak til ordføreren, og også hjertelig velkommen i Folketinget. Jeg er ikke nødvendigvis enig med min kollega i, at Skarv er det bedste sted at blive oplært, og derfor håber jeg også, at du stadig væk sådan vil være nysgerrig på Grønland. For jeg synes, der er en lang række andre områder, og måske særlig de 32 områder, som Folketinget har et ansvar for i Grønland, som man er nødt til at blive lidt klogere på. Så jeg kunne godt tænke mig at spørge ordføreren, om de 121 mio. kr., som ordføreren henviser til, er et udtryk for nordatlantpuljen, for der er i hvert fald ikke afsat penge til undervisning om Grønland. Og det andet er i forhold til den arktiske ambassadør i Grønland. I Grønland siger vi »Intet om os uden os«, og det står også i regeringsgrundlaget. Og vi oplever desværre, at man fra regeringens side har valgt at ansætte en arktisk ambassadør uden at lytte til det ønske, der var i Grønland bredt, om en, der er diplomat, men som også har en grønlandsk baggrund. Så det vil jeg gerne spørge ordføreren om.

Kl. 11:08

Fjerde næstformand (Karina Adsbøl):

Tak. Og så vil jeg lige minde om, at man ikke bruger direkte tale. Værsgo til ordføreren.

Kl. 11:08

Lean Milo (M):

Tak. Der er ingen tvivl om, at det er positivt, at der er afsat 121 mio. kr. til initiativer, der styrker kendskabet til vores rigsfællesskab for børn og unge generelt. Det tror jeg man kan sige uanset hvad er et positivt element i at kunne lære af hinanden bedre at kende. Med hensyn til det om en ambassadør har jeg intet kendskab til det, og det beklager jeg meget at jeg ikke kan komme ind på. Men det vil jeg gerne undersøge nærmere og vende tilbage til.

Kl. 11:09

Fjerde næstformand (Karina Adsbøl):

Spørgeren for anden korte bemærkning. Værsgo.

Kl. 11:09

Aaja Chemnitz (IA):

Mange tak. Vi oplever, at der er en lang række områder, som man har et ansvar for på vegne af Grønland, bl.a. også justitsområdet, hvor der er en lang række områder, som vi skal arbejde for. Og jeg vil også gerne høre ordføreren, om man sådan vil gå helhjertet ind i at løse de mange, mange opgaver sammen med Grønlandsudvalget fremadrettet. Tak.

Kl. 11:09

Fjerde næstformand (Karina Adsbøl):

Ordføreren.

Kl. 11:09

Lean Milo (M):

Tak for det spørgsmål. For der kan jeg kun stille mig meget positivt over for samarbejdet og i forhold til at gå positivt ind i en dialog. Det ligger mig tungt på sinde at blive klogere på det samarbejde, vi har i rigsfællesskabet, og hvordan det emne i fremtiden kan forbedres. Så jo, det stiller jeg mig positivt over for.

Kl. 11:09

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre i ordførerrækken til hr. Karsten Hønge, SF. Værsgo.

Kl. 11:10

(Ordfører)

Karsten Hønge (SF):

Jeg har haft den ubetingede fornøjelse at deltage i de her redegørelsesdebatter mange gange. Jeg synes, vi ofte på en god måde er kommet vidt omkring alle de hjørner, der nu kan ligge i vores fællesskab.

I år vil jeg gribe min tale lidt anderledes an på grund af tre ting. Den første er forfatningsudkastet, der jo kom på bordet i Grønland i sidste uge, dernæst den spændte internationale situation og så optrækket til et nyt forsvarsforlig i Danmark. Men inden jeg kommer ind på det, vil jeg bare lige som fundament for det, jeg siger, slå fast, at jeg elsker det bofællesskab, som vi etablerede mellem tre små folkeslag, tre små nationer, der har fundet ud af at indrette sig under det samme tag. Jeg elsker det så meget, at jeg vil gå meget langt for at tilpasse det, så det faktisk også kan overleve de storme, som det skal stå ude i.

Jeg tror bare også, vi bliver nødt til at se realiteterne i øjnene, og en af tingene er eksempelvis navnet. Når man i Danmark siger ordet rigsfællesskab, lægger vi jo mest mærke til den sidste del, »fællesskabet«, for jo, det er noget, vi kan lide, det er positivt. Men vi må bare erkende, at i Grønland og i Færøerne lugter det mere af hengemt kolonitid. Så derfor har vi altså også en opgave her med at finde nogle betegnelser for vores fællesskab, der rummer os alle sammen. Om det så lige skal være, at vi skal hen i et helt tredje sprog for at finde et navn for det, synes jeg måske er lidt fattigt. Og bofællesskab, som jeg kalder det, er måske lige lovlig SF-agtigt.

Det, det handler om, er substansen i det, det handler om at demokratisere, det handler om at opgradere vores fællesskab til en ny version. Og der vil jeg bare sige, at et bofællesskab altså ikke fungerer, når man sådan mødes i fællesrummet og de to andre partnere, man bor sammen med, stort set hver morgen sætter den der plade på med sangen »Should I Stay or Should I Go«. For det skaber i længden en utilfredshed i sådan et bofællesskab, og det skaber især en utilfredshed, når der er to parter, der sætter den melodi på, og den tredje part, nemlig Danmark, tror, at det, man hører, er »Love Me Tender«, for det er det ikke. Og derfor tror jeg, vi bliver nødt til, i ægte respekt, at åbne ørerne og ikke lukke dem for de indvendinger, der er over for den måde, vi har indrettet os på.

Måske er det dramatisk, men man kan måske sige, at vi på en måde er fanget i sådan en dødedans med hinanden, hvor det alt for ofte, ikke altid, men alt for ofte er negative toner, der slår dansen an. Så ville jeg da så meget hellere danse en glad polka med harmonikamusik med grønlænderne og en glad kædedans med uendelig mange vers med færingerne. Jeg tror, at det, der er brug for det, er, at vi kaster de her tre brikker, de tre små nationer, op i luften og får dem til at lande i et nyt mønster. Og der vil jeg også starte med at slå en isøkse igennem en myte, som er meget sejlivet, især i Grønland og på Færøerne, men også i Danmark for så vidt. Nemlig at Danmark skulle have strategiske interesser i Arktis.

Det har vi ikke. Rækkefølgen er, at Danmark har stærke strategiske interesser i Arktis, så længe vi har et rigsfællesskab. Det er rækkefølgen, så når jeg nogle gange gennem årene har hørt grønlandske og færøske politikere sige: I ønskede bare at holde fast i Grønland og Færøerne, fordi det giver jer en stormagtsposition i forhold til Arktis, så må jeg sige, at det er fundamentalt forkert. Så får jeg at vide, at hvis vi ikke havde et fællesskab med Grønland og Færøerne, ville Danmark blive reduceret til sådan en lille europæisk stat. Og svaret er: Ja, det er rigtigt, og det er nu egentlig slet ikke så tosset at være det.

Dem, der har strategiske interesser i Arktis, er selvfølgelig åbenlyst USA og Rusland, Canada har det til en vis grad, selv om det er et noget mindre land, så ligger det som nabo, Storbritannien har også, og åbenlyst forsøger Kina også at spille sine kort. Men Danmark har ikke strategiske interesser i Arktis, og derfor tror jeg, vi skal være helt åbne om det, når vi diskutere det med vores venner i bofællesskabet, altså at det ikke er det, der driver os.

Det er klart, at det stiller Danmark stærkere i en række sammenhænge, at vi har et fællesskab med Grønland og Færøerne. Det har en værdi, det har en betydning i FN og i NATO og andre steder. Men gennem årene har det faktisk været meget svært på den måde at kunne dokumentere værdien af det.

Der er flere forskere, der har beskæftiget sig med det, og man kan ikke bare sådan sige, at det ikke har nogen betydning, det er indlysende, og intuitivt ligger det næsten også sådan, at man tænker: Selvfølgelig må det have en betydning, at Danmark gennem Grønland og Færøerne er blevet sådan en arktisk stormagt. Men hvor er det så, man har fordelene ved det? Jeg ser det faktisk som et meget dyrt foretagende og et meget farligt foretagende, at vi har det her engagement i Arktis set i forhold til Danmarks størrelse.

Kl. 11:15

Så selvfølgelig har det en betydning, men jeg savner bare, at nogen dokumenterer, om betydningen står i nogen rimelig målestok med vores engagement. For 5-6 mia. kr. kunne man også købe meget stærk diplomatisk repræsentation rundtomkring i verden. Jeg tænker på bloktilskuddene. Stærk repræsentation i FN og andre steder. Så det er ikke bare sådan lige at gøre det op, og derfor er det vigtigt for mig, som jeg ser det, at rækkefølgen er, at når vi har rigsfællesskabet, når vi har det her gode fællesskab, så synes jeg, at det skal prioriteres helt i top, og for SF er det en stærk prioritet i de forsvarsforligsforhandlinger, som vi går ind i. Det er noget, SF har argumenteret for i flere år, og vi sagde det på en, synes jeg selv, lidt smart måde her for nogle år siden, at i stedet for de her udsigtsløse ørkenkrige skulle vi koncentrere os om vores nærområde, herunder Arktis. Vi skulle skifte ørkenstøvlerne ud med snesko. Så det er fuldstændig, som vi ser det.

Men vi bliver nødt til at sige, at vi også i Danmark skal gøre op med os selv, hvad det er, vi vil med det her fællesskab. Er der en grund til, at vi ønsker det? Jeg synes, det er respektløst ikke at tage den diskussion, men sige, at det må færingerne og grønlænderne diskutere med hinanden og med sig selv. Vi skal også i Danmark gøre op, hvorfor vi synes, det her vigtigt. Jeg synes, det er vigtigt på grund af en hundredårig lang historie sammen, utallige familiemæssige bånd til hinanden, og det vigtigste for mig er, at det er det, der gør, at der er højere til loftet i Danmark, altså at vi er sammen med Grønland og Færøerne. Jeg har selv igennem 45 år kommet i Grønland på regelmæssigt basis og har alle mulige forbindelser til Grønland og faktisk også til Færøerne. Jeg synes, det er det, der giver vid og udsyn. Mine børn har rejst sig derop, mine børn arbejder deroppe, og selv mine små børnebørn har allerede været i Grønland. Så det, at man har en naturlig adgang til et sted, synes jeg er med til at give vid og udsyn, så derfor er der en række gode grunde til, hvorfor jeg synes, vi skal holde fast i fællesskabet.

Men når nu en partner i fællesskabet, nemlig Grønland, nu har brugt 6 år på at lave et forslag til forfatning, synes jeg, at det også er vores forpligtelse, at vi beder grønlænderne om at lave en proces, der også inden for en eller anden årrække ender med en konklusion. Jeg kunne da ikke drømme om at sige til grønlænderne, at nu skal I gennemføre folkeafstemninger. Jeg synes, man skal have et helt usædvanligt formørket og vrissent sind, hvis man læser mine udtalelser på den måde. Det er en opfordring til grønlandske politikere om at få en konklusion, og der vil jeg bede os alle sammen om trods alt at have så meget overhalingskraft, at vi går ind i substansen af det, og det handler om, at hvis vi skal være sammen respektfuldt, skal Grønland og Færøerne også på et tidspunkt, om jeg så må sige, slå sømmet i. Om det skal foregå gennem omfattende folkehøringer, debatter i Inatsisartut, eller om det skal ende i en serie af folkeafstemninger, kunne jeg ikke drømme om at blande mig i. Men det er respektløst ikke at mene noget om det, ligesom det også er respektløst ikke i Danmark at tage en fundamental værdidiskussion om, hvad det er, det giver Danmark, hvad det giver danskerne at have rigsfællesskabet, eller hvad vi nu ender med at kalde det.

Derfor kan vi godt stille krav til hinanden. Det ikke at stille krav synes jeg faktisk er respektløst. Derfor foreslår jeg bare det her, at man simpelt hen får en præcis omgang med hinanden, hvor vi ret præcist fortæller hinanden, hvad det er, vi ser som Danmarks interesser i det, men også beder vores to partnere, Grønland og Færøerne, om at gøre deres stilling op: Hvad vil man med det her? Vi kan jo ikke fortsætte i det uendelige med at stille spørgsmål til, hvorvidt vi skal fortsætte. Og når der er problemer det ene det andet sted, peger man på Danmark, der så bagefter vrangvilligt, halvsurt alligevel imødekommer de ønsker og de krav, som man måtte have på Grønland og Færøerne. Jeg tror, vi skal være proaktive og selv være med til at gøre, at vi får nogle rammer omkring vores fremtidige fællesskab.

Berøringsangst er ikke respekt, jeg synes, der er sådan en berøringsangst over at sige: Ahr, nu har de et forfatningsudkast, så må vi ikke minde om det. Selvfølgelig skal vi minde om det, for det betyder noget for vores fremtidige måde at være sammen på. Debatten skal være respektfuld, men den skal for mit vedkommende være drevet ud fra ønsket om, at vi ønsker en fremtid sammen. Derfor er det, som jeg ser som overskriften, det, som jeg synes er noget af det vigtigste, og det spørgsmål, vi skal stille os selv: Hvordan skaber vi et fællesskab, der er så tillokkende, at alle tre små folk, alle tre små nationer, vælger fællesskabet til? Tak for ordet.

Kl. 11:19

Fjerde næstformand (Karina Adsbøl):

Tak til ordføreren. Der er en række korte bemærkninger, og den første er til hr. Anders Kronborg, Socialdemokratiet. Værsgo.

Kl. 11:19

Anders Kronborg (S):

Tusind tak for det. Jeg har også læst Politiken i dag og må sige, at jeg måtte putte en ekstra skefuld neskaffe i koppen, for det var da stærke sager at læse. Når jeg har rejst på Grønland, også som repræsentant for Folketinget, har jeg gjort meget ud af at sige, at vi er tre ligeværdige parter. Jeg har sat en stor ære i, at vi møder henholdsvis det grønlandske folk og det færøske folk med respekt. Og der kunne jeg godt tænke mig at spørge SF's ordfører, om han mener, at en artikel med en overskrift, som Politiken i dag har bragt, i øvrigt med et citat fra ordføreren, altså »Man bliver jo ikke selvstændig af at rende op på en klippetop og plante et flag og udråbe republikken Grønland«, er særlig respektfuldt over for vores broderfolk i rigsfællesskabet. Jeg synes, det er det modsatte af respekt, og jeg synes i virkeligheden, at det store arbejde, som grønlændere har lagt for dagen i forhold til det, fortjener noget mere respekt.

Så jeg vil bare spørge ordføreren: Hvis der var noget i artiklen, som ordføreren kunne lave om, havde han så gjort det?

Kl. 11:20

Fjerde næstformand (Karina Adsbøl):

Ordføreren.

Kl. 11:21

Karsten Hønge (SF):

Jamen nu er situationen ikke, at jeg er en redaktør på Politiken, og jeg bliver det heller aldrig. Altså, jeg kan jo ikke vide, hvordan de redigerer avisen.

Pointen, som jeg er helt sikker på at hr. Anders Kronborg – på en god dag – også har overhalingskraft til at forstå, altså hvad overskriften dækker over, er nemlig den, at selvstændighed får man ikke ved at proklamere selvstændighed, men ved at have reel, substantiel selvstændighed. Det er eksempelvis at have et samfund, der også økonomisk hænger sammen. Og derfor kan man opnå selvstændighed på forskellige måder.

Grønlands vel nok mest markante stemme for selvstændighed igennem årtier Aqqaluk Lynge, som både er digter og kulturpersonlighed og politiker, er nået frem til den konklusion efter nu i årtier at have argumenteret for Grønlands løsrivelse, at man opnår mest mulig selvstændighed inden for rigsfællesskabets rammer. Så hvis jeg endelig skal komme den redaktør i møde, der har valgt at tage den løsrevne sætning der, så er det det, det dækker over. Det kunne jeg i hvert fald godt forstå ved at læse overskriften. Jeg studsede også over den, men det er jo redaktørens beslutning.

Kl. 11:21

Fjerde næstformand (Karina Adsbøl):

Spørgeren.

Kl. 11:22

Anders Kronborg (S):

Jeg er fuldstændig med på, at hr. Karsten Hønge ikke redigerer Politiken, og det kan jeg jo heller ikke forlange, men jeg mener trods alt, at jeg godt kan i hvert fald fastholde, at det, som Politiken har taget med i dagens avis, er direkte citater af hr. Karsten Hønge. Så omvendt kunne jeg jo spørge: Er der nogle citater, som hr. Karsten Hønge fortryder, og hvor han, efter at han har læst dagens avis, ville ønske, at han havde udtrykt sig lidt mere diplomatisk i forhold til vores grønlandske kollegaer?

Kl. 11:22

Fjerde næstformand (Karina Adsbøl):

Ordføreren.

Kl. 11:22

Karsten Hønge (SF):

Jeg har simpelt hen så stærk en tiltro til mine medmennesker, at jeg tror, de godt kan gennemskue, hvad den der overskrift dækker over. Den dækker over, at reel selvstændighed ikke består i at plante et flag og udråbe en republik. Reel selvstændighed består i at have et tilstrækkeligt fundament i et samfund til reelt at være selvstændig. Det er jeg faktisk ret sikker på at langt de fleste læsere af Politiken godt kan forstå. Det lykkes så ikke for hr. Anders Kronborg, men jeg tror, det lykkes for de fleste.

Kl. 11:22

Fjerde næstformand (Karina Adsbøl):

Så er det hr. Sjúrður Skaale.

Kl. 11:22

Sjúrður Skaale (JF):

Tak for det. Jeg er fuldstændig enig i ordførerens udsagn om, at berøringsangst ikke er respekt, og jeg sætter meget stor pris på, at man siger tingene direkte og kontant – det er da langt den bedste måde at debattere på.

Men det er heller ikke er respektfuldt at slå Grønland og Færøerne sammen, som om de var ét, og sige: Det er på den anden side af Atlanten – det er Grønland-Færøerne, Færøerne-Grønland, Grønland-Færøerne osv.

Rigsfællesskabet er jo et konglomerat, det er en sammensætning af utrolig ulige elementer, og de to elementer, der minder mindst om hinanden, er formentlig Færøerne og Grønland. Alligevel omtaler ordføreren det, som om det er det samme, og at det er totalt parallelitet. Han siger: Når man taler om rigsfællesskabet på Færøerne, så lugter det af kolonitid. Hvornår har Færøerne været en koloni? Vi plejer at sige, at vi har den længst bestående, sammenhængende og funktionelle parlament i verden. Færøerne har aldrig været koloni.

Så vil ordføreren anerkende, at det er en fejl at slå Grønland og Færøerne sammen på den måde?

Kl. 11:24

Fjerde næstformand (Karina Adsbøl):

Ordføreren.

Kl. 11:24

Karsten Hønge (SF):

Absolut. Hr. Sjúrður Skaale og jeg har kendt hinanden i årevis, og jeg ved udmærket godt, hvad forskellen er. Jeg kender udmærket til den færøske historie, og jeg ved da godt, at Færøerne ikke har været en koloni. Ikke desto mindre oplevede jeg så sent som her for et par dage siden, da jeg var til et arrangement, som hr. Sjúrður Skaale også deltog i, ovre på den færøske repræsentation, at Færøernes udenrigsminister ikke brugte ordet kolonitid, men dog brugte ord, der lagde sig op ad det, med hensyn til den måde, som Danmark behandler Færøerne på.

Det er fuldstændig rigtigt – men det er et spørgsmål om at kunne nå tingene inden for et vist tidsrum – at der er stor forskel på Grønland og Færøerne. Og man kan også sige, at vores rigsfællesskab jo netop heller ikke egentlig er et fællesskab mellem tre nationer, der på den måde hænger sammen. Rigsfællesskabet er i høj grad et fællesskab, der står på danske relationer til Færøerne og danske relationer til Grønland og meget få relationer mellem de to andre nationer. Så der er alle de der nuancer, som jeg er fuldstændig opmærksom på - det var lidt et spørgsmål om at gøre det talevenligt. Men jeg er helt opmærksom på forskellen, og den er der jo også økonomisk, den er der politisk, den er der folkeligt osv. Sådan er det selvfølgelig.

Kl. 11:25

Fjerde næstformand (Karina Adsbøl):

Spørgeren.

Kl. 11:25

Sjúrður Skaale (JF):

Tak for det. Så til dagens debat, hvor der tales om den her folkeafstemning. Karsten Hønge siger, at det er på høje tid, at den bliver holdt, og at der ligeledes bør afholdes en folkeafstemning på Færøerne. Hvad skal den folkeafstemning handle om? Er der noget på bordet? Hvad skal vi stemme om?

Der har én gang været folkeafstemning på Færøerne efter diktat fra Danmark, og det var i 1946. Ligesom det var tilfældet i forbindelse med brexit, havde man en plan, hvor man forventede at få ét resultat, men man fik et andet resultat. Jeg er helt med på – og det har jeg sagt tusind gange – at konstruktionen statsretlig set ikke er optimal, og at den burde være mere formaliseret i forhold til det, der er virkeligheden, men vi kan ikke have en folkeafstemning, før vi har noget at stemme om.

Kl. 11:25

Fjerde næstformand (Karina Adsbøl):

Ordføreren.

Kl. 11:25

Karsten Hønge (SF):

Det er fuldstændig rigtigt. Det, det dækker over – og det ved hr. Sjúrður Skaale jo ganske udmærket – er, at jeg tror, at vi for alles skyld har brug for, at der kommer en afklaringsproces. Det er da muligt, at man skulle kalde det dét. Men så sent som for et par dage siden lyttede vi jo begge to til Færøernes udenrigsministers stærkt nationalistiske tale, og jeg respekterer det da fuldstændig, men hvordan man gennemfører processen, og om den måske på et tidspunkt skal indeholde en eller fem folkeafstemninger, eller om der skal ligge noget før i forhold til en folkehøring, stoler jeg da fuldstændig på at Grønland og Færøerne selv finder ud af. Jeg tror bare, vi har brug for en afklaring af forholdet til hinanden.

Kl. 11:26

Fjerde næstformand (Karina Adsbøl):

Tak. Så er det hr. Alex Ahrendtsen, DF. Værsgo.

Kl. 11:26

Alex Ahrendtsen (DF):

Jeg synes jo egentlig, at det var et ret forfriskende indslag i Politiken, og ordføreren har jo fuldstændig ret i, at der i Folketinget har hersket en berøringsangst over for især Grønland. Det har der ikke været fra Dansk Folkepartis side. Vi har jo altid sagt meget klart, hvad vi vil. Vi ønsker et rigsfællesskab, og vi ønsker ikke et selvstændigt Grønland eller et selvstændigt Færøerne. Det er jo selvfølgelig op til dem selv via en folkeafstemning at afgøre den slags. Jeg har også lagt mærke til den vrede og bitterhed, som der ofte er fra grønlandsk side, ikke kun her i salen, men også fra Grønland. Det, som jeg så i forbindelse med det interview og hr. Karsten Hønges ordførertale, er kommet til at tænke på, er, om SF og hr. Karsten Hønge i bund og grund er blevet så trætte af Grønland, at man vil af med dem, og at man derfor foreslår, at de laver den her folkeafstemning. Og det er et oprigtigt spørgsmål – det er ikke polemisk.

Kl. 11:27

Fjerde næstformand (Karina Adsbøl):

Ordføreren.

Kl. 11:27

Karsten Hønge (SF):

Jeg tror, at jeg netop sagde allerede i starten af talen, inden jeg gik i gang med at holde resten af talen, at jeg først lige ville slå fast, at jeg elsker det – nu kaldte jeg det så for vores bofællesskab – så meget, at jeg vil gøre alt for at få det tilpasset, så det også kan modstå fremtidige storme. Jeg ser netop fællesskabet – nu brugte jeg det udtryk – med Grønland og Færøerne som en af de ting, der gør, at der er højt til loftet i Danmark. Det giver os et helt andet udsyn. Det giver os en helt anden form for, ja, syn på verden. Jeg brugte jo min egen familie som eksempel, og selv mine små børnebørn har allerede besøgt Grønland. Jeg synes, at det er vigtigt, at vi har den slags forbindelser, så længe vi alle får en merværdi ud af det, som statsministeren sagde. Vi skal alle sammen have fornøjelse ud af det, og det kan ikke nytte noget, at vi insisterer på, at vi hele tiden hører den der sang »Love Me Tender«, og at de andre mere snakker om at forlade fællesskabet. Nej, jeg ønsker i den grad og vil arbejde alt, hvad jeg kan, for, at vi fastholder et fællesskab. Jeg tror bare ikke, at det bliver under det nuværende rigsfællesskabs forordninger, for det duer ikke. Tiden er løbet fra det.

Kl. 11:28

Fjerde næstformand (Karina Adsbøl):

Spørgeren.

Kl. 11:28

Alex Ahrendtsen (DF):

Det kan jeg sagtens forstå. Men kan ordføreren så ikke erkende, at ved at foreslå en folkeafstemning sender man også et signal om, at vi egentlig gerne lidt vil af med dem? Altså, vi kunne aldrig finde på i Dansk Folkeparti at foreslå en folkeafstemning på Færøerne eller på Grønland, fordi vi faktisk er så glade for de to lande og ønsker, at de bliver i rigsfællesskabet.

Kl. 11:29

Fjerde næstformand (Karina Adsbøl):

Ordføreren.

Kl. 11:29

Karsten Hønge (SF):

Der er jeg nok sådan lidt mere optimistisk stemt end hr. Alex Ahrendtsen. For det, jeg forestiller mig, er faktisk, at vi får lavet nye, moderne, demokratiske rammer om vores fællesskab, der gør, at de andre folkeslag, altså de andre to nationer, nemlig Færøerne og Grønland, positivt vil vælge fællesskabet til. Det er det, jeg håber på kunne blive resultatet af det. Men i forhold til et signal om en folkeafstemning eller flere hen over en årrække, eller hvad de nu selv finder på, vil jeg sige, at det, vi har brug for, og som jeg tror vi alle sammen har brug for, er en form for afklaring; hvad vil man på længere sigt med det her? Hvis man ønsker at blive i fællesskabet, så lad os finde nogle rammer for det. Men ønsker man at træde ud, så lad os hjælpe landene til at blive selvstændige, hvis det er det, de ønsker. Det er det, det er et udtryk for.

Kl. 11:29

Den fg. formand (Erling Bonnesen):

Så er det fru Aaja Chemnitz.

Kl. 11:29

Aaja Chemnitz (IA):

Tak, og tak for talen. Fra IA's side synes vi sådan set også, det er fint med en bramfri tone. Vi synes også, det er vigtigt at understrege, at debatten om Forfatningskommissionen skal tages hjemme i Grønland. Det har der også været mulighed for at drøfte med ordføreren tidligere. Jeg synes desværre, debatten om en forfatning mangler en inddragelse af den grønlandske befolkning. Det er bare en kommentar fra min side hjemme i Grønland. Jeg synes, det bliver et lidt elitært projekt, frem for at man netop får sikret, at man særlig får de unge inddraget i Grønlands fremtid. Det ville være meget, meget naturligt.

Så jeg synes, det er interessant at se, at hver gang der bliver sagt »selvstændighed«, når det har noget med Grønland at gøre, får vi frygtelig mange henvendelser fra danske journalister, der synes, det er enormt spændende, men der er i virkeligheden et kæmpestort gab til den debat, som jeg synes foregår hjemme i Grønland, og som handler rigtig meget om hverdagen. Vi har lige haft en demonstration om sundhedsvæsenet; vi har et spørgsmål om uran, som fylder rigtig meget for mange af os; vi taler ikke særlig meget om folkeskolen, men vi ved, at det stadig væk er en udfordring. Og så kunne man tage alle de 32 områder, som vi har et ansvar for her i Folketinget. Så jeg kunne godt tænke mig, at vi nogle gange sådan får det bragt ned på et plan, hvor det handler om, hvad vi kan gøre. For der er ingen tvivl om, at der er en usikkerhed i det grønlandske samfund også med de opgaver, som vi løser i Folketinget. Det kunne jeg godt tænke mig at man i højere grad forholdt sig til, også her i Folketingssalen.

Kl. 11:31

Den fg. formand (Erling Bonnesen):

Ordføreren.

Kl. 11:31

Karsten Hønge (SF):

Ja, og det synes jeg fru Aaja Chemnitz har en klar pointe i, og det er også det, som jeg jo i de mange andre redegørelsesdebatter, vi har haft, har forholdt mig til, altså alle mulige store og små spørgsmål i det grønlandske samfund og i det færøske samfund, alt fra sundhedsvæsen til undervisning til fattigdomsbekæmpelse og alle de andre ting.

Jeg tænker bare, at hvis der ikke er en form for deadline stillet op ved en eller en række folkeafstemninger hen over nogle år, hvad er det så, der sikrer en fremdrift? Det, jeg kan være bange for – og det minder måske lidt om det, fru Aaja Chemnitz siger – er, at det bliver et elitært projekt, der er glemt om 3 måneder. Det her er efter 6 års arbejde – det er 6 års arbejde, 30 mio. kr., og så har vi nu et forslag til forfatning liggende. Jeg synes bare, det ville være rigtig synd, hvis det er noget, der bare bliver glemt, eller er noget, der kun er forbeholdt meget få mennesker. Så tror jeg måske, at det at inddrage folk kunne ende med en folkeafstemning. Men pointen i det, jeg siger, kan enhver jo høre, og det er jo, at det er afklaringen, det er fremdriften i processen, der er vigtigt. Det er det, det handler om. Vi kan ikke bare blive ved med at have den der tvivl over for hinanden. En form for klarhed skal der over det.

Kl. 11:32

Den fg. formand (Erling Bonnesen):

Fru Aaja Chemnitz.

Kl. 11:32

Aaja Chemnitz (IA):

Tak. Ordføreren er inde på det her med lugten af hengemt kolonitid, og man kan nærmest forestille sig, hvordan det lugter, og jeg tænker ikke, at det lugter særlig godt. Ordføreren taler også om at åbne ørerne, og det tænker jeg også er noget, som Folketinget har brug for, altså at åbne ørerne over for, hvordan vi kan være med til det inden for de rammer, der nu engang er, indtil tingene måtte ændre sig og den melding måtte komme fra Grønland. Hvordan kan vi åbne ørerne over for de mange, mange opgaver, som vi har et ansvar for, og som ligger på vores bord allerede den dag i dag?

Kl. 11:32

Den fg. formand (Erling Bonnesen):

Ordføreren.

Kl. 11:32

Karsten Hønge (SF):

Ja, det er fuldstændig rigtigt, at jeg jo, som fru Aaja Chemnitz ved, deltager i stort set alt, hvad der rører sig på det her område, der har at gøre med Grønland og Færøerne. Og det er lige fra omrejsende cirkusser, hvor jeg deltager i modtagelsesdeputationen, til nordatlantpuljen, til den der nye fantastiske gymnasieuddannelse, hvor man kan tage 1 år i hver af de tre rigsdele. Så jeg deltager jo i stort og småt.

Jeg tror bare lige i år, at fordi vi lige har fået forelagt det der forfatningsudkast efter 6 år og 30 mio. kr. og det bliver taget alvorligt i hvert fald på politisk niveau i Grønland, skal det også tages alvorligt hos os. Det at lade som om, at der ikke skete noget i Grønland i sidste uge, da man endelig fremlagde det forfatningsudkast, er simpelt hen arrogant. Jeg synes, det er arrogant at lade, som om det ikke er der. Det er der, og vi skal tage stilling til det. Vi har også lov til at tage stilling til det, ligesom Danmark skal tage stilling til, hvad vi vil i det der fremtidige rigsfællesskab.

Kl. 11:33

Den fg. formand (Erling Bonnesen):

Så er det fru Anna Falkenberg.

Kl. 11:33

Anna Falkenberg (SP):

Tak til ordføreren for en interessant tale. Jeg synes også, det er forfriskende, at der kommer lidt konkrete ord på bordet. Men ordføreren lægger vægt på det her med en afklaringsproces, at det er vigtigt, at vi får en afklaring. Men det er min holdning, at hvis vi skal have en afklaring om et ja eller nej, gør vi jo netop rigsfællesskabet statisk, hvad vi ikke vil. Vi vil jo netop have det dynamisk og have, at det skal udvikle sig og tilpasse sig tiden. Er ordføreren ikke enig i, at en afstemning jo ikke forårsager en fremdrift? Så gør man det jo til et ja og et nej og et punktum. Er ordføreren ikke enig i den betragtning?

Kl. 11:34

Den fg. formand (Erling Bonnesen):

Ordføreren.

Kl. 11:34

Karsten Hønge (SF):

Jo, altså igen – absolut uden at jeg overhovedet skal blande mig i en eventuel proces i Grønland eller på Færøerne – vil jeg sådan selv synes, at det da vil være fuldstændig halsløs gerning bare at fyre en afstemning af. Sådan forestiller jeg mig simpelt hen ikke at tænkende politikere noget sted inden for vores rigsfællesskab kunne finde på at gøre det. Altså, hvis man forestillede sig, at man inden sommerferien eller ind i efteråret tog en afstemning: ja eller nej – sådan ville jeg ikke selv synes at man kunne gøre det.

Det, jeg tænker på med fremdrift, er, at vi på en eller anden måde skal opsætte nogle målepinde, nogle pile, der driver debatten fremad. Hvis det ikke sker, hvis der ikke er et eller andet, er jeg til gengæld ret sikker på – vi kan jo tage den til næste år – at det der forfatningsudkast er glemt. Vi kan jo teste det til næste år. Hvis der ikke sker et eller andet – og det kunne så være udsigten til en afstemning, og det kunne også være andre ting – så dør debatten, og så bliver der bare kastet, jeg skulle til at sige jord på den beretning, eller så bliver der kastet is på den der beretning, og så taler man ikke om den mere.

Så det, jeg godt kunne tænke mig, var at få en bevægelse i gang mellem vores folkeslag om, hvordan vi skal indrette os. Jeg vil igen understrege, at det er jo ikke kun er noget, der skal foregå i Grønland og Færøerne; det er da også noget, der skal foregå i Danmark. Hvorfor er det vigtigt for Danmark at have rigsfællesskabet? Lad os være åbne om det, så det også er tydeligt over for Grønland og Færøerne, hvorfor vi synes det er vigtigt.

Kl. 11:35

Den fg. formand (Erling Bonnesen):

Fru Anna Falkenberg.

Kl. 11:35

Anna Falkenberg (SP):

Jeg kan i hvert fald berolige ordføreren med, at min opfattelse er, at der ikke er en stærk selvstændighedstrang på Færøerne lige nu. Det kan man også se af de valg, der har været både til Lagtinget og til Folketinget. Og jeg er helt enig i, at vi skal have udviklet nogle ting og vi skal gøre tingene bedre. Ordføreren er også inde på, at man skal tage stilling fra Danmarks side til, hvad det er, man vil med rigsfællesskabet.

Derfor kunne jeg godt tænke mig at spørge ordføreren: Er ordføreren indstillet på, at man laver det her parlamentariske samarbejde mellem udvalgene, som jeg har været inde på før – og jeg har spurgt forskellige andre ordførere? Vil det være et redskab til ligesom at gøre os bedre til at samarbejde om nogle ting og danne nogle nye rammer for vores fællesskab?

Kl. 11:36

Den fg. formand (Erling Bonnesen):

Ordføreren.

Kl. 11:36

Karsten Hønge (SF):

Det er en glimrende idé. Jeg var med, fra den første tanke var der om at lave det parlamentariske samarbejde. Jeg deltog også i det første møde, vi havde. Så den korte konklusion på det vil så være, at det skal vi også finde nye rammer om, for det var ikke nogen ubetinget succes, vel? Men jeg er helt med på, at vi skal finde nye rammer – og det er det, jeg mener – hvor hr. Anders Kronborg fra Socialdemokratiet ikke var i stand til at sige ret meget andet end noget om et omrejsende cirkus. Det der er faktisk nye rammer, fru Anna Falkenberg, nemlig det at etablere nye parlamentariske, hvad skal man sige, kontakter. Det kunne være det der parlamentariske møde, det kunne også være, at man udbygger mødefrekvensen i Kontaktudvalget, og andre ting, alle mulige andre ting også, ja.

Kl. 11:36

Den fg. formand (Erling Bonnesen):

Så er det fru Sólbjørg Jakobsen.

Kl. 11:36

Sólbjørg Jakobsen (LA):

Tak, og tak for talen. Det er også dejligt at høre positive ting om rigsfællesskabet – det gør mig altid glad. Jeg hører ordføreren tale meget om, at vi i Danmark skal tage mere stilling til, hvad vi ønsker af rigsfællesskabet, og at vi her i Folketinget tit sidder og hører, hvad Grønland vil have, og hvad Færøerne vil have. Og jeg kan sådan set godt forstå tankegangen, i forhold til om vi i Danmark ikke også skal sige, hvad vi vil have ud af det.

Men jeg vil gerne udfordre ordføreren lidt, i forhold til hvorfor den her dynamik opstår. Kan det måske tænkes, at man som færing eller grønlænder skal forholde sig til rigsfællesskabet næsten fra starten af livet? Det er, i forhold til hvilken uddannelse du skal have; du har måske familiemedlemmer, der flytter. Så som gennemsnitlig færing eller grønlænder skal du forholde dig rigtig meget til rigsfællesskabet – den gennemsnitlige dansker skal ikke gøre det i samme grad.

Det samme gør sig gældende indenfor politikken. En gennemsnitlig folketingspolitiker har ikke områder, som varetages af et andet land – det har man på Færøerne og i Grønland. Derfor vil der være emner, som de kommer med, og som jeg synes vi i Danmark skal stå klar og lytte til. Men kan det tænkes, at det skyldes det?

Kl. 11:38

Den fg. formand (Erling Bonnesen):

Ordføreren.

Kl. 11:38

Karsten Hønge (SF):

Jamen det er da klart. Det kan jeg da kun sige er helt rigtigt. Jeg tror så bare, at det, vi skal øve os på at gøre i fremtiden, er ikke bare at vente på, at der kommer et ønske fra Færøerne. Jeg kunne da høre ved det her arrangement med Høgni Høydal for et par dage siden, at der er mange ønsker om at få en langt større rolle at spille internationalt; det var da en gennemgående tråd i den tale, han holdt. Eller det kan være ønsker fra Grønlands side om at flytte på de rammer, vi har, for fællesskabet.

Pointen i min argumentation er bare, at i stedet for vi sidder herinde i Folketinget og venter på, hvad man kunne ønske for Grønland og Færøerne, kunne vi være proaktive, og at vi herfra selv tænkte, hvad vi som danskere ønsker i forhold til rigsfællesskabet; at vi også proaktivt spiller ind i stedet for at vente på, at ønskerne kommer. Typisk er det sådan, at vi så er noget fodslæbende, vi skal lige se på det, og så kommer man det delvis i møde, og så ender det jo alligevel med typisk, at de ønsker, man har for Grønland og Færøerne, kommes helt i møde.

Skulle vi prøve nu her at rydde spillepladen og se, om vi kunne få brikkerne til at ligge på nye måder, som er anderledes og mere langtidsholdbare, end de er i dag? Det er sådan kernen i min argumentation.

Kl. 11:39

Den fg. formand (Erling Bonnesen):

Fru Sólbjørg Jakobsen.

Kl. 11:39

Sólbjørg Jakobsen (LA):

Tak. Jeg forstår også godt den tankegang. Igen bliver jeg nødt til at sige, at det er jo områder, som vedrører de respektive lande, hvor de selv har det største kendskab, og hvor der er en rolle, der spilles i Danmark på en eller anden måde. Jeg tænker ikke tænker, at løsningen er, at vi i Danmark bedre kan komme med et udkast, men at det giver god mening, at vi har en arbejdsgang, der hedder, at Grønland og Færøerne siger, hvad de har brug for. Så jeg forstår ikke, hvorfor vi i Danmark skal forsøge at overtage den del – det har jeg lidt svært ved at forstå.

Kl. 11:39

Den fg. formand (Erling Bonnesen):

Ordføreren.

Kl. 11:39

Karsten Hønge (SF):

Det handler ikke om at overtage noget som helst fra nogen som helst. Det handler om her, synes jeg, at få gang i den der respektfulde dialog mellem tre folk, ikke kun mellem politikere, men mellem tre folk om, hvad vi vil i fremtiden. Vil vi være sammen? Vil vi være delvis sammen? Vil vi adskille os fra hinanden? Det skal de tre små folk i de tre små nationer finde ud; de skal finde ud at finde en indretning, der gør, at det fungerer.

Eksempelvis kan vi da også i Danmark have en stillingtagen til, at man på Færøerne nu har besluttet at nedtrappe bloktilskuddet. Det er da også et indspil, det har man også en mening om. Eller hvis man fra grønlandsk side ønsker at forandre nogle ting inden for retsvæsenet eller politiet, så kan det være et bud fra Danmark: Jamen så overtag området. Det kan vi da godt have en mening om som danske politikere.

Kl. 11:40

Den fg. formand (Erling Bonnesen):

Så er det fru Aki-Matilda Høegh-Dam.

Kl. 11:40

Aki-Matilda Høegh-Dam (SIU):

Tak til ordføreren for talen. Vi fra Siumut er jo også enige i, at vi skal tage den debat om statsdannelse og herunder muligheden for en kommende afstemning, netop som der står i selvstyreloven, på et tidspunkt efter nogle forhandlinger. Men ordføreren kom netop også ind på hele emnet omkring, at ordføreren ikke blot vil vente, og at det er respektløst at vente, indtil f.eks. de nordatlantiske mandater eller nogle andre fra henholdsvis Færøerne og Grønland påpeger nogle problematikker, man skal kunne gøre bedre. Det kan man jo sådan set godt være enig i. Jeg tænker også, at en af grundene til, at vi gerne vil statsdannes, er, at det her system netop ikke fungerer, og at folketingsmedlemmer ikke altid har gjort deres job på deres respektive ansvarsområder.

Så hvad er SF's holdning til nogle af de ansvarsområder for Grønland, der skal gøres bedre? Lad os tage et eksempel på justitsområdet, som er langt bagud. Der er lange ventelister. Domstolene fungerer ikke, som de skal. Der er ikke digitaliseret. Er SF kommet med et konkret løsnings-, beslutnings- eller lovforslag omkring emnet, vi kan forholde os til?

Kl. 11:41

Den fg. formand (Erling Bonnesen):

Ordføreren.

Kl. 11:41

Karsten Hønge (SF):

Nej, der synes jeg så, at det ville være at gå langt over det, som ville være respektfuldt i forhold til Grønland. Altså, hvis vi som danske politikere, som SF'ere skulle lægge et beslutningsforslag her i salen om, hvordan vi nu inden for et område indretter forholdet mellem Danmark og Grønland, synes jeg, at det ville være helt upassende. Her er den eneste rigtige måde at tage debatten om det, og den er selvfølgelig fuldstændig legitim. Så kan vi tage debatten om, hvordan man synes, vi skal indrette os eksempelvis på det område, som fru Aki-Matilda Høegh-Dam nævner her, og det har vi diskuteret før.

Fra Grønlands side er der ofte stor utilfredshed med den måde, som politiet bliver behandlet på: at der ikke er nok kommunefogeder, at lønnen ikke er god nok, og at udstyret ikke er godt nok. Der kan man da i den debat, ikke ved et forslag, foreslå, at det bliver hjemtaget hurtigst muligt. Det mener jeg ville være den måde, man skulle diskutere det på. Jeg synes da faktisk, at hvis man mener det seriøst med at lave en statsdannelse, må man da have greb om nogle af de mest fundamentale ting i en stat, nemlig politimyndighed, retsområde og kriminalforsorg. Det har også en god virkning, for vi har jo brug for politibetjente i Danmark, vi har brug for fængselsbetjente, vi har brug for jurister. Så man kan overtage det område fra Grønlands side, når man selvfølgelig selv ønsker det, men diskussionen er da mellem os.

Kl. 11:42

Den fg. formand (Erling Bonnesen):

Fru Aki-Matilda Høegh-Dam.

Kl. 11:42

Aki-Matilda Høegh-Dam (SIU):

Nu har ordføreren jo, kan man sige, sagt både det ene eller det andet, men hvad er den konkrete holdning, for det er jo således, at Danmark stadig den dag i dag har ansvarsområdet. Ordføreren har selv lige været ude at sige, at man har stort kendskab til Grønland, har været i Grønland i flere omgange, har været i Grønlandsudvalget i flere år. Hvad er de konkrete løsningsforslag til de problematikker, der netop er på f.eks. justitsområdet og politi? Nu, hvor man ønsker at have et rigsfællesskab, skal man vel også komme med nogle løsningsforslag og ikke bare være passiv. Det var jo respektfuldt, som ordføreren også sagde. Hvad er jeres løsning?

Kl. 11:43

Den fg. formand (Erling Bonnesen):

Ordføreren.

Kl. 11:43

Karsten Hønge (SF):

Og SF har været alt andet end passive. Vi har deltaget i alle de forhandlinger, der har været, og endte også med at forbedre forholdene. Antallet af kommunefogeder, udrustningen af kommunefogederne, aflønningen af dem, udpegningen af dem, forbedring af politibetjentes lønninger har da også være en ting, som SF har spillet ind med, fordi det har været ønsker fra Grønland.

Det, jeg prøver i dag, er at hive diskussionen lige op over aflønning af kommunefogeder i bygderne i Grønland, nemlig ved at sige, at hvis man vil have en stat og hvis vi skal have en nyindretning, synes jeg, det ville være oplagt, at Grønland selv byder ind med at sige, at så overtager man området, for så kan man jo selv bestemme, hvor mange kommunefogeder der skal være, og hvad aflønningen skal være, og hvor mange politibetjente man skal have. Overtag området!

Kl. 11:43

Den fg. formand (Erling Bonnesen):

Mange tak for det. Så er der ikke flere korte bemærkninger. Vi siger tak til ordføreren, og vi kan gå videre til den næste ordfører, og det er hr. Peter Skaarup fra Danmarksdemokraterne.

Kl. 11:44

(Ordfører)

Peter Skaarup (DD):

Tak for ordet. Tak til statsministeren for redegørelsen om rigsfællesskabets muligheder og udfordringer. Redegørelsen er jo en gennemgang af, hvordan det er gået i Grønland og på Færøerne i 2022, og vi har læst den med stor interesse i Danmarksdemokraterne. Vi synes faktisk, at man nævner mange gode ting i den her redegørelse. Den er også ret grundig, mere grundig, end man tit ser, synes jeg, i forhold til hvor de andre emner, vi har oppe i Folketinget, og det er jo godt.

Man peger i redegørelsen på en række udfordringer og muligheder for Grønland og Færøerne. En af de ting, som vi synes er positive, er det her med, at man tilskynder børn og unge til at lære om rigsfællesskabet. Det er jo vigtigt, rigtig vigtig faktisk, at det sker. Det er også glædeligt, at økonomien begge steder tegner godt. Der er højkonjunktur med høj beskæftigelse og lav ledighed. På Færøerne er ledigheden nede på 0,7 pct., og det er i realiteten fuld beskæftigelse. Det er jo meget, meget positivt.

Begge steder er der også, må man sige, trods de positive takter her selvfølgelig nogle udfordringer med det, man kalder finanspolitisk holdbarhed, på den lange bane. En af udfordringerne er en, som vi kender fra mange steder i den vestlige verden, nemlig demografien – at der er flere ældre og færre unge. Det er en udfordring for ethvert samfund, men det er godt, at man begge steder er opmærksom på udviklingen, og det synes vi også i Danmarksdemokraterne er rigtig godt, for det betyder, at man forhåbentlig i tide kan få lavet nogle foranstaltninger, så man kan tage godt om fremtiden og udviklingen. På Færøerne kigger man bl.a. på pensionsalderen, og det er jo rigtig vigtigt, at man er opmærksom på den, ligesom vi har været det i Danmark.

Statens tilskud til Færøerne har i en årrække været på 641 mio. kr. årligt, men efter ønske fra landsstyret reduceres det nu med 25 mio. kr. årligt fra 2023 og frem. Samtidig ønsker Færøerne at overtage sagsområder som lufttrafikkontrol, fyrvæsen og søret, og vi synes egentlig, det er flot, at man vil det, for det viser, at der er et ønske om mere selvstændighed, og samtidig vil man også tage et større ansvar for økonomien.

Grønland ønsker at overtage det fulde ansvar for lufttrafikkontrollen fra 2031. Det er flot, det vil give yderligere 100 nye arbejdspladser. Man kan sige, at modsat Færøerne er den grønlandske økonomi meget afhængig af Danmarks tilskud til landskassen. Tilskuddet er på de her godt 4 mia. kr. årligt – det har også været fremme under debatten – og udgør halvdelen af de samlede indtægter i Grønland. Grønland har nogle udfordringer. Specielt hvis man kigger på det sociale område, har man nogle udfordringer med udsatte børn og unge i Grønland, og det er også tilfældet med udsatte grønlændere i Danmark. Der er også nogle udfordringer, som man forhåbentlig kan sætte nogle initiativer i værk for at løse. Vi må dér igen håbe, at udviklingen kommer til at hjælpe os, sådan at man bliver bedre til at håndtere de udfordringer.

Så er der nogle muligheder for erhvervsudvikling – det nævner man også i redegørelsen – både det ene og det andet sted. I Grønland har man igennem nogle år haft store forventninger til et mineralpotentiale. Det er så desværre ikke rigtig kommet i gang, kan man godt sige. Her ligger der nogle rigtig store muligheder for Grønland for at skabe varige indtægter, der kan bane vejen for en bedre økonomi og mere selvstændighed.

Fælles for Grønland og Færøerne er, at de begge steder har muligheder for at tilbyde nogle store naturoplevelser, og flere ordførere har jo været inde på, at det er helt vildt flot at besøge de to lande. De her naturoplevelser kan man med fordel dele med andre via en udvikling i turismen. Ikke mindst er der jo nogle muligheder for ikke bare Grønland og Færøerne, men også for mange andre, inden for turisme for velhavende amerikanere, japanere og kinesere og selvfølgelig også for sådan mere almindelige turister, der efterspørger de her oplevelser, man tilbyder i Grønland og på Færøerne. Man har rigtig meget at byde på på den front, og det er jo bare en fantastisk ting.

Kl. 11:49

På Færøerne er det sådan, at turismen er tilbage på niveauet fra før covid-19, og i Grønland kan man måske håbe på, at den nye internationale lufthavn i Nuuk og lufthavnen i Ilulissat, man forventer at få i gang i 2024, virkelig vil være med til at skabe forudsætningerne for erhvervsudvikling og mere turisme. Der er ingen tvivl om – og det gælder jo ikke bare Grønland og Færøerne – at en udvikling i turisme er en oplagt mulighed, men det skal selvfølgelig være grønlænderne og færingerne, der bestemmer farten i sådan en udvikling. Turisme er med til at skabe og udvikle en lang række følgeerhverv, som kan være med til at fastholde de unge i gode og spændende jobs, og det er jo bare vigtigt med en bred variation af forskellige jobs, så de unge ikke rejser væk, hvilket sker i et vist omfang i dag og er med til at skabe de udfordringer, som de står over for. Turisme er noget af det, der kan bidrage til at skabe gode muligheder for grønlændere og færinger, alt efter hvor man nu bor.

Redegørelsen kommer, som jeg har været inde på, godt omkring, men for mig springer det lidt i øjnene, at den her meget omtalte fiskeriaftale mellem Færøerne og Rusland ikke er nævnt. Det er nævnt, at Ruslands krig i Ukraine har påvirket Færøernes eksport til Rusland, som er faldet meget, men jeg vil da godt udtrykke et håb her, når jeg nu skal sige noget fra Folketingets talerstol på vegne af Danmarksdemokraterne, om, at den her fiskeriaftale, der udløber ved årsskiftet, ikke bliver forlænget, og at der faktisk sker noget inden da. Det kan statsministeren måske sætte lidt flere ord på, end det i starten lykkedes at få statsministeren til at sige. Det håber jeg, for den her trafik af russiske skibe rundtomkring i vores farvande, men ikke mindst på Færøerne i øjeblikket, hvor man har mulighed for at lægge til i voldsom stor stil, som man gør, er jo også noget, som vi sikkerhedspolitisk diskuterer. Udenrigsministeren har jo egentlig sagt det for ikke så længe siden, nemlig at det kan være med til at ødelægge Færøernes forhold til EU, og det er i virkeligheden ikke særlig smart, at det sker. Det vil i en tid, hvor store udfordringer på den sikkerhedspolitiske bane truer os, være godt, at vi kan stå sammen, og at det også gælder hele rigsfællesskabet.

Samlet set vil jeg hen mod slutningen her sige, at Danmarksdemokraternes opfattelse af rigsfællesskabet er, at der egentlig er et ret godt samarbejde mellem Danmark, Grønland og Færøerne, men det kan selvfølgelig blive bedre. Det kan alt samarbejde. Og der er også nogle gange nogle sager, der viser, at der skal man have et bedre samarbejde og lytte lidt mere til, hvad hinanden siger. Vores tilgang er den, at Grønland og Færøerne selv skal bestemme inden for de aftaler og de rammer, de har. Det er noget, der er aftalt, så det skal man også have lov til, og det er godt, hvis Grønland og Færøerne selv overtager nogle flere sagsområder. Det viser, at man begge steder egentlig har en god tro på fremtiden, hvis man føler sig klædt på til at kunne tage flere opgaver selv. Men det er klart, at der jo så også er et spørgsmål om økonomien. Det har vi også været inde på tidligere. Det er så også godt, at økonomien rykker med, det vil sige, at bloktilskuddet rykker med, når der sker det.

Vi håber samlet set, at det gode samarbejde i rigsfællesskabet vil fortsætte, også i lyset af de fælles udfordringer, vi alle sammen står over for, med eksempelvis et styrket forsvar af Arktis, og der er udfordringer med mere besejling, krydstogtsturisme, kapløb mellem forskellige stormagter om, hvem der kommer først med isbrydere, og alt det der. Det er en kæmpe diskussion, som vi også kommer til at tage hul på, når der skal laves et forsvarsforlig meget snart. Så vi håber i Danmarksdemokraterne, at vi alle sammen kan arbejde sammen til gavn for sikkerheden og trygheden i rigsfællesskabet. Endnu en gang tak for redegørelsen fra regeringen.

Kl. 11:54

Den fg. formand (Erling Bonnesen):

Tak for det, og der er et par korte bemærkninger. Den første er til hr. Sjúrður Skaale.

Kl. 11:54

Sjúrður Skaale (JF):

Tak for det. Ordføreren kom ind på den, kan man sige, varme kartoffel, som er fiskeriaftalen mellem Færøerne og Rusland, og det er ordføreren selvfølgelig i sin fulde ret til; det er et sikkerhedspolitisk anliggende, og det har en dansk parlamentariker næsten pligt til også at have en holdning til og en mening om og at sige noget om. Jeg respekterer og er jo så glad for, at ordføreren har den holdning, at det er noget, man ikke skal fratage Færøerne muligheden for at tage en beslutning om, men at man gør det i fællesskab.

Så kan jeg oplyse ordføreren om, at de partier, som sidder i regeringen nu, før valget sidste november sagde, at man ønskede sig ud af det tætte samarbejde med Rusland, og der er et udspil fra regeringen på vej inden for nogle få dage, har jeg forstået. Jeg kender det ikke – jeg sidder ikke i Lagtinget – men jeg forventer, at man tager en ansvarlig beslutning på Færøerne. Det er min klare forhåbning og forventning.

Kl. 11:55

Den fg. formand (Erling Bonnesen):

Ordføreren.

Kl. 11:55

Peter Skaarup (DD):

Det synes jeg er gode nyheder fra hr. Sjúrður Skaale, for det er noget, der virker dobbeltmoralsk; når vi rundtomkring gør alt, hvad vi kan, for at gøre opmærksom på den trussel, der er, fra Rusland – vi ser det også i DR's dækning i øjeblikket af den her skibstrafik, der foregår, og de lidt mystiske ærinder, det ser ud til at man har – er det klart, at hvis der er et sted i rigsfællesskabet, hvor man egentlig bare har frit spil, sådan i hvert fald synligt frit spil, så er det ikke godt.

Så det vil være rigtig godt, hvis der kan ske noget meget hurtigt, og hvis det, som ordføreren siger her, er rigtigt, er det meget glædeligt. Jeg håber, at regeringen også vil meddele sig yderligere om det her.

Kl. 11:56

Den fg. formand (Erling Bonnesen):

Hr. Sjúrður Skaale frafalder. Så kan vi gå videre til fru Anna Falkenberg.

Kl. 11:56

Anna Falkenberg (SP):

Tak for talen. Jeg vil også komme lidt ind på den her varme kartoffel, som har fyldt meget i medierne og også fyldt meget her i Folketingssalen og i den grad også på Færøerne. Ordføreren er lidt inde på, at der er nogle ting som f.eks. fiskeriaftaler, som jo er et færøsk anliggende, og som er en færøsk beslutning, men som overlapper sikkerhedspolitiske beslutninger. I den forbindelse kunne jeg godt tænke mig spørge ordføreren om de her gråzoner, altså om ordføreren har nogen tanker om, hvordan vi i fremtiden skal navigere i de her gråzoner. Hvordan kan vi samarbejde om at træffe sikkerhedspolitiske beslutninger på anliggender, der overlapper fiskeripolitik? Det kunne også være handelspolitik, det kunne være telekommunikation, og jeg kunne blive ved. Hvad for nogle redskaber kan vi tage i brug for at navigere i de her gråzoner?

Kl. 11:56

Den fg. formand (Erling Bonnesen):

Ordføreren.

Kl. 11:57

Peter Skaarup (DD):

Nok en bedre dialog omkring det her, for det er jo ikke nyt, at Rusland er en trussel mod Vesten – i øjeblikket. Efter invasionen af Ukraine har det stået klart i lang tid – både på Færøerne og for borgerne i Danmark. Så umiddelbart skulle man mene, set ud fra det, der er sket, at man har været noget sent ude fra den danske regerings side i den her sag. Hvis det bliver løst nu, er det jo godt – helt sikkert – men det er klart, at noget af det, der også spiller en rolle, selvfølgelig er toldmure fra EU's side mod Færøerne. Det er klart, at sådan nogle ting også spiller en rolle. Så har man måske en tilbøjelighed til selv at ville bestemme nogle ting, som det ville være godt at samarbejde mere om. Men det er jo en lang diskussion, og den håber jeg også at regeringen tager med det færøske styre.

Kl. 11:57

Den fg. formand (Erling Bonnesen):

Fru Anna Falkenberg.

Kl. 11:58

Anna Falkenberg (SP):

Tak for svaret. Jeg er enig i, at en øget dialog i hvert fald vil forbedre det fællesskab og det samarbejde, vi har, også i den nye verden, vi lever i. Men grunden til, jeg faktisk spurgte, var, at jeg gerne ville komme ind på det her parlamentariske samarbejde, som jeg har spurgt mange af de andre ordførere om. Hvad mener ordføreren for Danmarksdemokraterne om, at vi etablerer et tættere parlamentarisk samarbejde, f.eks. mellem Det Udenrigspolitiske Nævn og de færøske og grønlandske pendanter til det som en slags udvidelse af det kontaktudvalg, der er mellem regeringerne, altså så vi også får det mellem parlamenterne?

Kl. 11:58

Den fg. formand (Erling Bonnesen):

Ordføreren.

Kl. 11:58

Peter Skaarup (DD):

Der er jo sådan set en repræsentation, i hvert fald uformelt via partierne i Det Udenrigspolitiske Nævn. Det betyder også, at når der er drøftelser dér, har man jo mulighed for at rejse forskellige sager. Om det kan gøres mere klart og operationelt, kan man sige, vil jeg slet ikke udelukke, men det er jo i høj grad også op til regeringen. Men jeg synes, der er sket en udvikling, i hvert fald sådan som jeg har fulgt det igennem årene, hvor man i stigende grad har et samarbejde, og hvor man også inviterer repræsentanter for Færøerne og Grønland med til forskellige aktiviteter.

Kl. 11:59

Den fg. formand (Erling Bonnesen):

Så er det hr. Anders Kronborg.

Kl. 11:59

Anders Kronborg (S):

Tusind tak for talen. Jeg vil også benytte lejligheden til først at kvittere for det rigtig fine samarbejde, som jeg oplever med Danmarksdemokraterne i de to udvalg. Jeg har forstået det sådan, at hvis en vedtagelsestekst skal gælde, skal den ifølge forretningsordenen læses op under debatten. Så jeg tillader mig her under ordførerens tale at læse den op. For ordføreren har også tilsluttet sig talen.

Jeg kan sige, at den vedtagelsestekst, jeg læser op, har tilslutning fra alle fire nordatlantiske partier, og den har tilslutning fra Socialdemokratiet, Venstre, Moderaterne, Enhedslisten, Danmarksdemokraterne, SF og Liberal Alliance. Så det er stort set alle folketingspartier, der er til stede her. Jeg læser op her:

Forslag til vedtagelse

»Folketinget tager statsministerens redegørelse om rigsfællesskabet 2023 til efterretning.

Folketinget konstaterer, at samarbejdet mellem Danmark, Færøerne og Grønland om udenrigs-, sikkerheds- og forsvarspolitikken er styrket og bliver styrket. Partierne opfordrer til at arbejde for et stærkt sammenhold mellem landene i den grundlæggende forandrede sikkerhedspolitiske situation som følge af Ruslands angrebskrig i Ukraine.

Folketinget opfordrer regeringen til at inddrage Færøernes landsstyre, Grønlands Naalakkersuisut og de nordatlantiske folketingsmedlemmer tæt i forbindelse med forhandlinger på områder, der vedrører de to lande, i lighed med forhandlingerne om det kommende forsvarsforlig.

Folketinget opfordrer regeringen til fortsat at følge landenes økonomi og styrke samarbejdet på erhvervsområdet.

Folketinget konstaterer, at Danmark, Færøerne og Grønland samarbejder på en lang række områder, og opfordrer regeringen til yderligere at styrke arbejdet med at udbrede viden om hinanden i alle dele af rigsfællesskabet.«

(Forslag til vedtagelse nr. V 17).

Tak til ordføreren for at være en del af vedtagelsesteksten.

Kl. 12:01

Den fg. formand (Erling Bonnesen):

Tak for det. For god ordens skyld skal jeg lige sige, at normalt oplæser man jo den slags ting fra talerstolen. Nu har jeg gjort opmærksom på det. Så kan vi give ordet til ordføreren.

Kl. 12:01

Peter Skaarup (DD):

Jeg synes egentlig, at det, som blev læst op her, lyder meget fornuftigt. Det er jo godt at holde sådan nogle forslag til vedtagelse i et forholdsvis diplomatisk sprog, og det synes jeg da kommer godt til udtryk her hos ordføreren fra Socialdemokratiet. Så lad os bakke op om det så mange som muligt.

Kl. 12:01

Den fg. formand (Erling Bonnesen):

Tak for det. Så har jeg ikke flere korte bemærkninger indtegnet. Vi siger tak til ordføreren. Så kan vi gå videre til næste ordfører. Det er Liberal Alliances ordfører, fru Sólbjørg Jakobsen. Værsgo.

Kl. 12:01

(Ordfører)

Sólbjørg Jakobsen (LA):

Tak for ordet, og tak til statsministeren for redegørelsen, både den skriftlige og mundtlige, og for den gode debat, jeg synes vi har i salen. Det er lidt specielt for mig at drøfte rigsfællesskabet. Det indebærer faktisk mange emner som forsvarspolitik og udenrigspolitik, som egentlig ikke er min ekspertise. Heldigvis har jeg gode kollegaer, som bistår godt med det og tegner det meste af partiets politik på den front. Men grunden til, at jeg også er en del af partiets hold, når vi snakker rigsfællesskab, er faktisk, at når nogle spørger: Bor de i igloer i Grønland? Svømmer de mellem øerne på Færøerne? så er det de spørgsmål, jeg kan svare på. Jeg er født og opvokset deroppe og har derfor det, som jeg tænker vi efterspørger rigtig meget herinde i dag; det, som ikke er nemt at sætte ord på; den kulturudveksling, som vi gerne vil have, men som er svær at få. Det er jeg glad for, og jeg synes, at det er godt, vi holder debatten her. Men det er også vigtigt, at vi kigger på, hvordan vi kan styrke kendskabet til hinanden ude i den virkelige verden.

Den anspændte sikkerhedspolitiske situation i Europa taget i betragtning er et samarbejde i rigsfællesskabet mellem Grønland, Færøerne og Danmark mere nødvendigt, end det har været i mange år. I Vesten og i rigsfællesskabet står vi sammen om fælles demokratiske værdier. Vi fordømmer Putins invasion i Ukraine. Der er i EU og i hele rigsfællesskabet indført sanktioner mod Rusland, og det er glædeligt at høre, at Færøerne efter udbruddet af krigen også har påbegyndt afviklingen af sin handelsmæssige kobling til Rusland; en kobling, hvor fiskeriaftalen med Rusland har været Færøernes svar på Tysklands Nord Stream-aftaler.

Det nye samarbejde i det udenrigs-, sikkerheds- og forsvarspolitiske kontaktudvalg er en demokratisk udbygning af rigsfællesskabet i forhold til samarbejdet om sikkerhedspolitikken. Det vil desuden være gavnligt for regeringens handlerum i forhold til en stigende og mere irregulær russisk tilstedeværelse i kongerigets nærområder, som vi kan forvente os i de kommende år.

Nu hvor vi er ved den demokratiske udbygning af rigsfællesskabet, har vi i Liberal Alliance også noteret os, at Forfatningskommissionen i Grønland har afleveret sit udkast til en forfatning. Åbne drøftelser omkring selvstændighed for Grønland og Færøerne skal kunne rummes inden for rigsfællesskabet. Hvis vi ikke snakker om selvstændighed, bliver det til et tabu, og det vil være forkert. Der skal ikke være tvivl om, at Liberal Alliance ønsker mere selvstændighed både for Færøerne og Grønland, og i første omgang kan det naturligvis ske inden for eksisterende rammer ved at hjemtage nogle områder. Det er også vigtigt for os i Liberal Alliance at understrege, at vi ønsker et tæt samarbejde i rigsfællesskabet, hvor vi alle sammen føler os tilgodeset ud fra de til enhver tid eksisterende forhold. At grave grøfter imellem os i rigsfællesskabet vil ikke gavne nogen. Fokus må og skal være at styrke og støtte hinanden, og når forholdene ændrer sig, som de i særlig grad har gjort det seneste år, skal rigsfællesskabet også udvikle sig. Og med disse ord tager jeg redegørelsen til efterretning. Tak for ordet.

Kl. 12:05

Den fg. formand (Erling Bonnesen):

Tak for det. Der er en kort bemærkning fra hr. Sjúrður Skaale.

Kl. 12:05

Sjúrður Skaale (JF):

Tak for talen. Jeg synes, at sammenligningen mellem Tysklands Nord Stream og Færøernes fiskeriaftale er god. Begge dele er fuldstændig afgørende rent økonomisk. Driften af Nord Stream kunne ikke standses den 24. februar sidste år; det kunne ikke lade sig gøre, fordi man er afhængig af den. På samme måde kan man heller ikke standse en fiskeriaftale fra den ene dag til den anden, selv om det er intentionen. Jeg synes bare, det var en god sammenligning. Tak.

Kl. 12:05

Den fg. formand (Erling Bonnesen):

Ordføreren.

Kl. 12:06

Sólbjørg Jakobsen (LA):

Tak. Ja, det er ikke sort-hvidt, men jeg fornemmer, at der i det politiske landskab kan opstå en overbudspolitik, med hensyn til hvem der kan hade Putin mest. Det gør vi jo alle sammen, men så kan man komme til at komme med meget konkrete udtalelser om ting, der er meget nuancerede, og som man ikke kan udtale sig sort-hvidt om, og det gælder f.eks. handelsaftalen, som Færøerne har med Rusland. Det er lidt mere nuanceret end som så.

Kl. 12:06

Den fg. formand (Erling Bonnesen):

Ønskes der en anden kort bemærkning? Nej, ordføreren frafalder. Så er det hr. Alex Ahrendtsen.

Kl. 12:06

Alex Ahrendtsen (DF):

Færøerne modtager 9 pct. af deres indtægter fra den danske stat, Grønland op imod 75 pct. Grønland har lavet et forfatningsudkast, og der er stærke kræfter i den grønlandske elite, der arbejder for selvstændighed. Hvad er Liberal Alliances holdning til bloktilskud og selvstændighed? Skal bloktilskuddet ophøre den dag, Grønland eventuelt bliver selvstændigt?

Kl. 12:06

Den fg. formand (Erling Bonnesen):

Ordføreren.

Kl. 12:06

Sólbjørg Jakobsen (LA):

Jeg har hørt ordføreren stille det der spørgsmål mange gange i dag, og jeg undrer mig over, at man opstiller scenariet, som om det sker fra en dag til anden. I Liberal Alliance vil vi gerne støtte både Færøerne og Grønland i at få mere selvstændighed, og jeg oplever det ikke, som om der ikke er et ønske om økonomisk selvstændighed også. Og det forudsætter vi også. Det er da klart, at man ikke bare slår op og så stadig forventer et bidrag. Men man kan jo støtte en gradvis udvikling, og det vil vi i Liberal Alliance gerne bakke op om. Altså, sker der et ophør, hvor man får sin egen forfatning – man kan jo tydeligvis ikke være underlagt to forskellige forfatninger – så skal der være økonomisk grundlag for selvstændighed og uafhængighed af Danmark.

Kl. 12:07

Den fg. formand (Erling Bonnesen):

Hr. Alex Ahrendtsen.

Kl. 12:07

Alex Ahrendtsen (DF):

Jeg skal bare være helt sikker på, at Liberal Alliance, som jo er et liberalt økonomisk parti, vil lukke kassen fra dag et, den dag Grønland eventuelt skulle blive selvstændigt.

Kl. 12:07

Den fg. formand (Erling Bonnesen):

Ordføreren.

Kl. 12:07

Sólbjørg Jakobsen (LA):

Jamen igen: Det er et underligt spørgsmål at stille på den måde, for, ja, det vil ikke give mening at yde et bloktilskud til et land, man ikke var forbundet med. Men jeg hører ikke, at Grønland ønsker et dag til dag-ophør af forholdet mellem Danmark og Grønland. Jeg hører en gradvis selvstændiggørelse, som jeg tænker vi skal bakke op om, i stedet for at se det på den måde, som spørgeren gør.

Kl. 12:08

Den fg. formand (Erling Bonnesen):

Så er det fru Aaja Chemnitz.

Kl. 12:08

Aaja Chemnitz (IA):

Tak til ordføreren for en rigtig fin tale. Jeg vil sådan set gerne kvittere for, at man kan høre, at ordføreren er fra Færøerne, og at der også er en vis tyngde bag ordførerens ord, fordi man forstår det, hvad det er, man taler om fra Folketingets talerstol, uanset baggrund. Det har også en betydning for Grønland og Færøerne. Så det vil jeg gerne anerkende.

For Grønlands vedkommende er det jo næsten en fjerdedel af vores befolkning, der bor i Danmark, og jeg synes egentlig, det er ret fint, at der også er en grønlandsk og færøsk repræsentation i dansk politik – det kunne også være i kommunalbestyrelser rundtomkring. Det har altid undret mig, at vi fra Grønlands side ikke har været bedre til at mobilisere os og varetage vores interesser, for det har vi jo også mulighed for. Så det er bare en kommentar fra undertegnede og et tilsagn om stor opbakning til indsatsen, også i fremtiden.

Kl. 12:09

Den fg. formand (Erling Bonnesen):

Ordføreren.

Kl. 12:09

Sólbjørg Jakobsen (LA):

Tak for det, og tak for samarbejdet. Nu har jeg også selv været aktiv som kandidat til kommunalvalg som almindelig dansk statsborger, selv om jeg kommer fra Færøerne, og jeg synes måske, at der blandt de mange fra Grønland og Færøerne, der bor i Danmark, tit kan opstå en kultur, hvor de ikke engagerer sig lige så meget i det danske samfund, og derfor er der ikke lige så stor opmærksomhed på, at man kan stille op. Så jeg synes, det vil være godt, at vi udbreder kendskabet til, at man som færing eller grønlænder, der bor i Danmark, faktisk kan stille op på samme måde, som danskere kan.

Kl. 12:10

Den fg. formand (Erling Bonnesen):

Fru Aaja Chemnitz.

Kl. 12:10

Aaja Chemnitz (IA):

Der skal også lyde et tak for samarbejdet herfra. Det er i hvert fald en opfordring til, at man gerne må melde sig under de demokratiske faner, hvis man gerne vil være med til at varetage interesserne for grønlændere i Danmark, ligesom færinger i Danmark kan. Så tak for det.

Kl. 12:10

Den fg. formand (Erling Bonnesen):

Ordføreren.

Kl. 12:10

Sólbjørg Jakobsen (LA):

Jeg kan sige helt klart, at jeg er blevet vel modtaget, og jeg synes altid, at det, at man har færøsk baggrund, bliver mødt med en positiv respons i dansk politik, fordi man så også har det kendskab.

Kl. 12:10

Den fg. formand (Erling Bonnesen):

Så er det fru Anna Falkenberg.

Kl. 12:10

Anna Falkenberg (SP):

Takk fyri eina góða  røðu – tak for en god tale. Og jeg er enig med fru Aaja Chemnitz i, at man kan høre, at ordføreren kommer fra Færøerne og har et kendskab til Færøerne, og det synes jeg er rigtig, rigtig vigtigt, og det kan man godt se i den politik, som ordføreren også har i sin tale i dag.

Det, jeg gerne vil spørge lidt ind til, er retsområdet. Der er jo mange områder inden for retsområdet, som er fællesanliggender mellem Færøerne og Danmark og for så vidt også Grønland – politi, kriminalforsorg, domstol osv. – og det er noget, som nogle ved noget om på Færøerne. Selv om der er et bredt ønske om nogle ting på Færøerne inden for retsområdet – det kunne være et nyt fængsel, som nu kommer – er det jo herinde i den her sal, at tingene skal besluttes.

Men mener ordføreren, at de danske politikere ved nok om de områder, som de faktisk sidder og lovgiver om?

Kl. 12:11

Den fg. formand (Erling Bonnesen):

Ordføreren.

Kl. 12:11

Sólbjørg Jakobsen (LA):

Jeg kan kun udtale mig på egne vegne, men det er ikke nemt at vide, hvordan omstændighederne er, også selv om jeg har boet på Færøerne i 19 år, og selv om jeg måske også har været i et fængsel et par gange – ikke på egen adresse! Men som en, der har boet der i 19 år, har jeg ikke selv det helt store kendskab til de konkrete områder, som vi har ansvaret for her i Danmark. Så det er også noget, vi løfter i udvalgene, og det er også det, vi skal blive ved med. Men det er meget vigtigt, at vi sætter os grundigt ind i det, og der kan jeg kun støtte Socialdemokratiets ordførers ønske om, at vi sætter os ind i de ting, hvor vi skal tage nogle beslutninger på vegne af et andet land; det er yderst aktuelt.

Kl. 12:12

Den fg. formand (Erling Bonnesen):

Fru Anna Falkenberg ønsker ikke sin anden korte bemærkning. Så siger vi mange tak til ordføreren. Der er ikke flere korte bemærkninger. Jeg kan ikke lige se ordføreren for Det Konservative Folkeparti, så vi går videre til Enhedslistens ordfører, og det er fru Trine Pertou Mach. Værsgo.

Kl. 12:12

(Ordfører)

Trine Pertou Mach (EL):

Tak for det. Og først og fremmest tak til statsministeren for en god skriftlig redegørelse og også for en god mundtlig redegørelse. Det her er jo, som flere ordførere har sagt, en utrolig vigtig debat for os at have i rigsfællesskabet, og redegørelsen er i år jo faktisk et meget godt udgangspunkt for den debat.

Jeg vil gerne starte med at lave et par konkrete nedslag i redegørelsen, inden jeg forholder mig til de lidt større, hvad kan man sige, rigsfællesskabsspørgsmål. Jeg vil også beklage over for vores færøske kolleger, at det primært er nedslag, der angår Grønland, men det er nu engang de områder, jeg har valgt at tage frem her i talen.

Først vil jeg sige, at den her beslutning om at lave en udredning om den såkaldte spiralsag jo er rigtig vigtig, fordi det er med til at tage fat på et meget ømtåleligt emne, som har nogle, hvad kan man sige, historiske toner og nogle historiske baggrunde, som af forskellige årsager er rigtig vigtige at få afklaret, både fordi man skylder de mennesker, der har været udsat for de overgreb, at man gør det, men også fordi det er noget, der kan gøre, at man kan bringe den relation, der er imellem Danmark og Grønland, videre ind i en fremtid, hvor man ikke hænger i den slags historiske fejltagelser.

Derudover vil jeg også tage fat i noget, som fru Aaja Chemnitz sagde i en af sine bemærkninger til en af de tidligere ordførere, nemlig at det jo også er vigtigt at gøre noget, som bygger bro ind i fremtiden. Og alt det, der handler om at styrke unges indbyrdes relationer på tværs af landene i rigsfællesskabet, det at sikre en meget større viden om hinanden, det, der handler om en meget større udveksling, andre former for uddannelser, andre former for forskningssamarbejder osv. er ting, som vi i Enhedslisten er fuldstændig enige med ordføreren i bør prioriteres mere, også konkret i form af midler, der bliver sat af til det. Det er utrolig vigtigt, for vi kan forholde os til fortiden, men vi er også nødt til at bygge nogle nye fundamenter for fremtiden.

Noget andet, jeg også vil nævne, er noget, som også står i redegørelsen, nemlig at der er en hensigtserklæring fra marts sidste år. I forbindelse med udviklingen af vandkraft i Grønland har man givet en hensigtserklæring om, at man fra dansk side vil kunne bidrage med finansiering til opførelse af to nye vandkraftværker, hvor den danske stat kan stille garantier for Landskassen, som vil gøre det nemmere for Grønland at optage lån. Og nu er der selvfølgelig ikke en regeringsrepræsentant til stede, men jeg vil dog sige det alligevel, altså at det ville være godt at få en status på, hvor den udredning ligesom er i forløbet. Den skal være færdig i løbet af 2023, og det er jo et vigtigt område, også for den grønlandske økonomi og for hele den grønne omstilling. Så det ville være godt at få belyst i dag, hvor den udredning i virkeligheden ligger henne –  hvor langt man er kommet med den hensigtserklæring i forhold til politisk praksis.

Det var den ene ting på den økonomiske front, og den anden ting er, at hvis man læser grønlandske medier og aviser og hører den grønlandske debat, vil man jo vide, at der i flere grønlandske byer, ikke mindst i Nuuk, er en ret alvorlig mangel på boliger, og der er et stort pres på sundhedsvæsenet – mit indtryk er, at det er der generelt i Grønland, men det er der også i Nuuk. Og i den forbindelse vil det jo være utrolig vigtigt, når man diskuterer placeringen af nye arbejdspladser, at man tager hensyn til de overvejelser, der er i naalakkersuisut om, hvor de statslige arbejdspladser skal placeres – det gælder både Arktisk Kommando, og så gælder det jo også den nye luftfartskontrol, som skal oprettes i Grønland, og det er ikke nødvendigvis statslige arbejdspladser, det er grønlandske arbejdspladser – altså at få en diskussion om, hvor det er, man placerer dem, så man kan efterleve det, som naalakkersuisut gør meget ud af, nemlig at skabe en mere balanceret udvikling internt i Grønland. Så jeg håber også, at man fra dansk side vil være indstillet på at tage hensyn til det og arbejde med på den front, så man får placeret arbejdspladser mange flere steder, også dem, der i givet fald vil komme til primært at beskæftige danskere eller ikke grønlændere.

Så over til det her med rigsfællesskabet, og hvad det er for en størrelse, og hvad det skal være. Jeg tror, det er rigtigt, som hr. Sjúrður Skaale var inde på, at det er vigtigt, at vi ikke ser det som Danmark på den ene side og to lande på den anden side, men at det er tre dele af rigsfællesskabet, som på hver sin måde har kendetegn og historikker, som ikke er sammenlignelige med de øvrige to deles.

Kl. 12:17

Vi er jo i rigsfællesskabet faktisk enige om princippet om »intet om os uden os«. Det står faktisk også nedfældet i den nye danske regerings regeringsgrundlag. Det er et princip, der gælder altid, men det gælder jo ikke mindst, når man træffer væsentlige beslutninger med indflydelse på og betydning for både Danmark, Grønland og Færøerne. Og jeg noterede mig faktisk, at statsministeren også pointerede, at det måske bliver desto vigtigere, for der er stadig flere områder, der på en eller anden måde både rammer noget, som er et henholdsvis grønlandsk og færøsk anliggende, men også det, der så stadig væk henhører under Danmark, nemlig udenrigs- og sikkerhedspolitikken. Og der er det jo på de områder fuldstændig afgørende, at alle parter agerer, som om man gerne vil rigsfællesskabet, hvis man vil rigsfællesskabet, hvad enten man vil det i en nutidig eller en mere moderne klædning.

Jeg kan ikke lade være med – og det er måske, fordi det er fredag og faktisk lige over middag – bare stilfærdigt at konstatere, at det ville have været fantastisk, hvis SF's ordfører havde været lige så begejstret for idéen om en folkeafstemning, da det gjaldt afskaffelsen af store bededag, som ordføreren lige nu er for at pålægge andre lande at gennemføre en folkeafstemning. Jeg synes, man skal lade det være op til grønlændere at træffe den beslutning. Det er ikke noget, vi skal gøre herfra.

På samme måde vil jeg sige, at det har været ærgerligt at iagttage, hvordan Ruslands ageren har forsøgt at drive en kile ind mellem Danmark og Færøerne i forbindelse med sagen omkring fiskekuttere og mulig overvågning. Vi skal jo ikke glemme, at vi har en fuldstændig entydig og klar fælles interesse, som er at inddæmme russisk sabotage, spioneren osv. og stå sammen som de stater, vi er, imod den form for overgreb på andre lande. Og det er rigtigt, at der er tale om en gråzone, men netop fordi det er en gråzone, er vi også nødt til at finde nogle redskaber, hvor vi får den dialog til at fungere på en ligeværdig måde, så det ikke bliver med nogle lidt uhensigtsmæssige, hvad kan man sige, udtalelser om, at det her er noget, man bare må fikse, og så kan man være ligeglad med, hvad Færøerne mener. Jeg er fuldstændig opmærksom på, at den danske statsminister faktisk har sagt det modsatte – at ånden i den tale, der blev holdt i dag, er det modsatte – men det er også vigtigt, synes jeg, her fra Folketingets talerstol at sige, at det ikke må drive en kile ind mellem Danmark og Færøerne, hvordan Rusland agerer rundtomkring i farvandene.

Sidst, men ikke mindst, vil jeg på den front sige, at den måde, som man fra regeringens side valgte at udpege en arktisk ambassadør på, har været virkelig ærgerlig og uhensigtsmæssig. Og jeg synes, det er faktisk ret uforståeligt, at man vælger at udpege en arktisk ambassadør uden at rådføre sig med naalakkersuisut. Det kan godt være, at der er noget formelt omkring det her, men det er jo netop et af de steder, hvor man rent faktisk i praksis kan vise, at man mener det her med respekt, ligeværd og »intet om os uden os« i rigsfællesskabet – det med at have større åbne ører, flere åbne døre og mere ligeværdig samtale. Det her ville være et konkret eksempel, hvor man kunne have ageret anderledes og vist, at man mente de principper også i praksis.

Jeg håber, at regeringen og statsministeren på et eller andet tidspunkt vil delagtiggøre os andre i, hvordan man agter at gebærde sig for at genskabe den tillid, som jo rent faktisk har fået et knæk med den måde, man har ageret på. Det vil være klogt, at vi genfinder den ydmyghed, der ligger i, at Danmark slutter ved Skagen, ikke en geografisk plet, der placerer sig i Arktis. Grunden til, at Danmark har, hvad kan man sige, engagement i det arktiske, er jo på baggrund af andre dele af rigsfællesskabet og ikke Danmarks nordligste punkt.

Jeg vil slutte af med at sige, at på den sikkerhedspolitiske front har vi i rigsfællesskabet entydige fælles interesser. Det har alle sagt, det har alle ageret ud fra, og derfor er det så vigtigt, at vi finder en måde frem, hvor vi kan bruge det rigsfællesskab til at fremme fred, sikkerhed, lavspænding og en regelbaseret orden. Vi skal ikke fortabe os i eller, hvad kan man sige, lade os forlede til at lade interne konflikter opstå og lade dem være styrende for, hvordan vi har dialogen med hinanden. På mange måder er samarbejdet – som det er blevet sagt – blevet meget mere indholdsrigt, fordi der sker så mange ting på den helt store udenlandske scene, men vi er midt i et stormagtsspil, som er i gang med at udspille sig, og der har vi brug for at styrke sammenholdet internt i rigsfællesskabet og stille os på samme side i kampen mod de kræfter, som vil underminere demokrati og retsorden. Samtidig står vi i en tid med en buldrende klimakrise, hvor det i forhold til de ønsker, der er til, hvordan vi agerer, både som nation og som rigsfællesskab og i forhold til Arktis og i forhold til kloden, er fuldstændig afgørende, at vi finder fælles fodslag, og at vi agerer på den måde, for det er det, der er de virkelig store udfordringer på denne klode. Og der er vi nødt til at stille os sammen, også internt i rigsfællesskabet, og finde en måde at agere på over for hinanden, hvor vi faktisk styrker det samarbejde og styrker de relationer, som vi har, og ikke gør det modsatte.

Til allersidst vil jeg sige, at det også betyder, at den idé, som vores færøske kollega har rejst et par gange, nemlig at sørge for også at have et styrket samarbejde om det parlamentariske, er vi i Enhedslisten meget enige i og indstillet på at arbejde videre med sammen med jer. Tak.

Kl. 12:22

Den fg. formand (Erling Bonnesen):

Tak for det. Der er en række korte bemærkninger, og den første er fra fru Aaja Chemnitz.

Kl. 12:22

Aaja Chemnitz (IA):

Tak til ordføreren for det gode samarbejde og for den flotte tale. Det var virkelig en fin tale. Jeg vil også gerne sende en lille hilsen til vores tidligere kollega fra Enhedslisten, som jeg ved følger med i debatten.

Jeg er meget, meget enig i forhold til spørgsmålet omkring en arktisk ambassadør. Intet om Grønland uden Grønland, det står i regeringsgrundlaget, og det gælder jo sådan set også, når der skal udpeges en arktisk ambassadør, og Grønland er Arktis, når vi taler rigsfællesskab, og derfor giver det rigtig god mening at lytte til Grønland. Vi har været ret enige hele vejen rundt om, hvad det er, vi gerne vil – vi vil gerne have en, som har en grønlandsk baggrund, og som kan være diplomat og repræsentere de interesser, som der er. Så stor opbakning herfra.

Også en opbakning til det her med arktisk kommando, Naviair. Nogle af de arbejdspladser kunne man godt flytte uden for Nuuk. Der er jo også et ansvar, kan man sige, i forhold til at følge med i, hvad det er, der rører sig i Grønland, og hvordan staten kan være med til at understøtte det. Så det er bare fuld opbakning til den del i første omgang.

Kl. 12:23

Den fg. formand (Erling Bonnesen):

Ordføreren.

Kl. 12:23

Trine Pertou Mach (EL):

Tak. Jamen også tak til ordføreren for samarbejdet i al almindelighed, men jo også for diskussioner om den vigtige relation mellem vores lande internt i rigsfællesskabet og i det hele taget. Så tak for ordene.

Kl. 12:24

Den fg. formand (Erling Bonnesen):

Fru Aaja Chemnitz.

Kl. 12:24

Aaja Chemnitz (IA):

Tak. Et emne, som ikke er blevet drøftet så meget i dag, er Arktisk Råd. Arktisk Råd blev overdraget til Norge i går, og det kan man godt undre sig lidt over, for der bliver talt rigtig meget om forsvarspolitik, og det er også med god grund, kan man sige, fordi situationen er så usikker, som den nu engang er. Men det er jo også super interessant at tale om, hvordan vi kan samarbejde noget mere, også diplomatisk, også politisk i forhold til at sikre, at kommer vi i en mere usikker situation, skal vi, de syv arktiske lande, også kunne agere, sådan som vi meget enige om. Så jeg kunne godt tænke mig at høre, hvad ordføreren mener om det.

Kl. 12:24

Den fg. formand (Erling Bonnesen):

Ordføreren.

Kl. 12:24

Trine Pertou Mach (EL):

Tak. Jamen det er jo åbenlyst for enhver, at Arktisk Råd er udfordret af det faktum, at Rusland er gået i krig og derfor ikke kan være en del af de samarbejdsgrupper, der er. Der er heldigvis andre muligheder for at få det til at fungere i nogle af de samarbejdsgrupper, der er, og jeg mener i virkeligheden igen – som jeg også sagde i min tale – at det er fuldstændig afgørende, at andre dele af det arktiske interessefællesskab finder fælles fodslag om ting, der fremmer lavspænding, og har fokus på klima og på fred og sikkerhed på en måde, som ikke er en del af den militariserede måde at diskutere forsvars- og udenrigspolitik på, som desværre dominerer rigtig meget i andre dele af – hvad kan man sige – den såkaldte vestlige verden i øjeblikket.

Kl. 12:25

Den fg. formand (Erling Bonnesen):

Så er det hr. Karsten Hønge.

Kl. 12:25

Karsten Hønge (SF):

Jeg må først sige, at jeg er imponeret over, at det lykkedes Enhedslisten selv i det her spørgsmål at få blandet store bededag ind i det – som ikke fik nogen betydning for Grønland. Men det var nu ikke lige derfor, jeg ville spørge. Ordføreren forekommer mig jo i al almindelighed som en, der er i stand til at læse indenad. Hvordan kan fru Trine Pertou Mach nå frem til, at SF skulle pålægge Grønland at gennemføre en folkeafstemning? Det er jo helt ude i hegnet – eller helt ude på indlandsisen. Det kunne man selvfølgelig aldrig finde på. Det fremgår ikke nogen steder. Derfor vil jeg gerne spørge Enhedslisten, hvilket tiltag Enhedslisten ville være tilhænger af for at sikre, at der sker en fremdrift i afklaringen af vores forhold. Jeg kan også spørge, om det ikke nærmest er arrogant at ignorere, at Grønland har lagt et forfatningsudkast på bordet. Altså, hvordan skulle man forholde sig til det?

Kl. 12:26

Den fg. formand (Erling Bonnesen):

Ordføreren.

Kl. 12:26

Trine Pertou Mach (EL):

Jeg erindrer ikke, at jeg sagde, at SF pålagde Grønland at gennemføre en folkeafstemning. Men jeg konstaterer blot i al stilfærdighed, at ordføreren har en klar holdning til, hvad Grønland bør gøre på den front. Og det mener jeg i virkeligheden ikke er et spørgsmål, som vi danske parlamentarikere behøver at forholde os til.

Kl. 12:26

Den fg. formand (Erling Bonnesen):

Hr. Karsten Hønge.

Kl. 12:26

Karsten Hønge (SF):

Er det ikke grundlæggende respektløs omgang med hinanden som politikere, hvis der er ting, som betyder meget for én part, og man så i fuldstændig misforstået respekt holder armslængde til det og siger, at det kan man ikke forholde sig til. SF kunne da ikke drømme om at sige til Grønland noget om antallet af afstemninger, og hvornår de skal gøre det, men intentionen er – og fru Trine Pertou Mach forekommer mig som en person, der godt er i stand til at gennemskue den slags – at vi har brug for at få en afklaringsproces. Om det skal være på den ene eller den anden måde, er selvfølgelig noget, Grønland beslutter internt. Hvad kunne Enhedslisten forestille sig at vi kunne gøre for at få afklaret det her? Det gælder de konstitutionelle forhold mellem os, men i høj grad også, hvordan vi fordeler arbejdsopgaverne. Hvilken vision har Enhedslisten for det, hvis nu den her opfordring til at få en afklaring åbenbart af en eller anden grund ikke skulle du?

Kl. 12:27

Den fg. formand (Erling Bonnesen):

Ordføreren.

Kl. 12:27

Trine Pertou Mach (EL):

I Enhedslisten er vi måske mere fokuseret på at få tingene til at køre, og dermed skal opfordringen herfra også være, at vi taler til hinanden på en måde, der driver det samarbejde fremad og ikke gør det modsatte.

Kl. 12:27

Den fg. formand (Erling Bonnesen):

Mange tak for det. Der er ikke flere korte bemærkninger. Tak til ordføreren, og vi kan gå videre. Jeg kan ikke lige se nogen fra Radikale Venstre, så vi går videre til Dansk Folkepartis ordfører, og det er hr. Alex Ahrendtsen.

Kl. 12:28

(Ordfører)

Alex Ahrendtsen (DF):

Tak til statsministeren for en glimrende redegørelse om rigsfællesskabets tilstand. Forbindelsen mellem Grønland, Færøerne og Danmark er mere end 1.000 år gammel. Da vikingerne i 875 opdagede Grønland og den norrøne indvandring påbegyndtes, blev grunden lagt til et langt samarbejde med vore venner på Grønland. Selv om de sidste nordboere uddøde i begyndelsen af 1400-tallet, har de efterladt sig flere spor i Grønland, f.eks. ruinerne af Hvalseyjarfjordens kirke og husruinerne i Igaliku, og jeg har selv haft den store oplevelse at besøge Erik den Rødes og Leif den Lykkeliges høvdingesæde.

Da Hans Egede drog til Grønland i 1721, var det med det formål at omvende de katolske efterkommere af nordboerne, og som bekendt fandt han ikke nogen. Det var ikke, fordi forbindelserne mellem Grønland og Danmark var tørret ud; det var de ingenlunde. Christian IV fik f.eks. i 1636 oprettet et grønlandsk handelskompagni på øen. En folketælling i Vestgrønland i 1789 viste 5.122 sjæle i Grønland – et tal, der over de efterfølgende 150 år blev tredoblet. Og allerede i 1862 fik Grønland en slags lokalt selvstyre, og Danmark har siden været meget tilbøjelig til at indrømme Grønland mere selvstyre, når grønlænderne har bedt om det.

Danskere og grønlændere har altså haft et 1.000 år langt bånd. De fleste grønlændere har dansk blod i sig. Familiebåndene går på kryds og tværs. Det er et bånd, som den grønlandske elite desværre ønsker at kappe over. I efteråret 2016 besluttede et flertal i det grønlandske Inatsisartut – jeg er så dårlig til grønlandsk – at vedtage et beslutningsforslag om at nedsætte en forfatningskommission, og i marts 2023 afleverede kommissionen så sin betænkning, og den indeholder et forslag til en forfatning og dermed et brud med rigsfællesskabet. Forfatningen er i Dansk Folkepartis øjne forstemmende læsning af flere grunde. Først og fremmest er det, fordi det er et brud med det gensidige forhold, der har været mellem grønlændere og danskere i århundreder. Dernæst er det på grund af dets indhold. Forfatningskommissionen foreslår f.eks., at alene grønlandsk skal være officielt sprog i Grønland. Visse kræfter vil gerne se Grønlands selvstændighed som en slags afkolonisering. Dansk Folkeparti ønsker, at dansk selvfølgelig fortsat skal være officielt sprog på Grønland.

Kommissionen forholder sig ikke til spørgsmålet om statsborgerskab. Den etablerer blot et grønlandsk statsborgerskab, der ikke findes i dag, og slår så fast, at børn af grønlandske statsborgere har ret til grønlandsk statsborgerskab. Men hvordan får man så det grønlandske statsborgerskab? Får alle, der bor i Grønland og har dansk statsborgerskab, det f.eks., eller skal man kunne tale grønlandsk for at få det? Der er ikke noget svar på det. Udkastet til præamblet er særlig problematisk, fordi det forudsætter, at det grønlandske folk er inuitter. Hvad med de grønlændere, der er etnisk danske eller er blandede? Skal de udrenses eller være andenrangsborgere, sådan som racisten Pele Broberg har foreslået? Kongehuset skal skrives helt ud af forfatningen. Dronningen får altså ingen rolle i forhold til Grønland.

Jeg vil gerne sige, at Dansk Folkeparti ønsker, at Grønland forbliver i rigsfællesskabet. Hvis de grønlandske vælgere mod forventning efter en folkeafstemning skulle vælge selvstændighedsvejen, skal bloktilskuddet selvfølgelig ophøre fra dag et. Alene den omstændighed gør, at det ikke er økonomisk muligt for Grønland at løsrive sig. Hvordan skulle et selvstændigt Grønland kunne opretholde forsvaret af eget territorium? Grønlændere har f.eks. ikke skullet aftjene værnepligt i den danske hær, Grønland har stort set ingen våbenføre mænd, og Grønlands geostrategiske placering ville gøre det helt umuligt at forestille sig en situation, hvor Grønland uden noget forsvar ville kunne fastholde sin selvstændighed.

Hvordan ville Grønland kunne klare sig, hvis bloktilskuddet forsvandt? Op mod 75 pct. er betalt af Danmark. Hvordan ville den grønlandske stat kunne skaffe midler hos en befolkning, som er for forarmet til at kunne finansiere dette? Det er en illusion, at 50.000 mennesker fordelt på et areal svarende til Frankrig, Tyskland, Spanien, Storbritannien, Italien, Grækenland, Schweiz og Belgien ville kunne klare sig selv. Det ville derfor være fatalt for Grønland at blive selvstændigt.

Kl. 12:33

Jeg synes også, at den grønlandske elite leger med ilden i en geopolitisk skrøbelig tid. Hvis Grønland blev selvstændigt, ville der højst gå 24 timer, før amerikanerne rykkede ind. Gør de det ikke, kommer russerne eller canadierne. Danmark sikrer, at Grønland ikke bliver kastebold mellem stormagterne. I rigsfællesskabet får Grønland det bedste fra to verdener: tryghed og sikkerhed i rigsfællesskabet og mulighed for at styre sine egne anliggender. Den grønlandske elite må stoppe med at foregøgle grønlænderne, at der er en fremtid som uafhængig nation.

Grønlands fremtid ligger i Danmarks trygge favn. Vi drøfter gerne, hvilke opgaver Grønland selv kan løse. Vi tager også gerne opgaver tilbage, som Grønland vurderer at de ikke kan. Men helt fundamentalt står forsvars-, udenrigs- og sikkerhedspolitikken ikke til diskussion. Det er Danmarks opgave i nært samarbejde med Grønland og selvfølgelig Færøerne.

Som jeg tidligere nævnte, er grønlændere og færinger undtaget fra værnepligten. Det mener vi er forkert. Unge grønlændere og færinger har også gavn af at aftjene værnepligt. Det er kun rimeligt, at Grønland og Færøerne bidrager til forsvaret.

Og nu til vores andre gode venner i Nordatlanten: færingerne. I Dansk Folkeparti er vi fulde af beundring over den måde, Færøerne har vendt økonomisk nedtur og krise til fremgang og vækst. På 20 år er færingerne blevet tre gange rigere. Det betyder, at bruttonationalproduktet pr. indbygger i Færøerne i dag er højere end i Danmark. Modsat på Grønland er ønsket om selvstændighed på Færøerne behersket. Det er vi i Dansk Folkeparti glade for. Vi føler stor samhørighed med vore venner i Nordatlanten. Færøerne har forvaltet deres selvstyre på forbilledlig vis. Landet har handlet ansvarligt i forhold til den økonomiske politik, den finanspolitiske bæredygtighed og den internationale situation efter Ruslands invasion af Ukraine. Færøerne har afbrudt forholdet til Rusland, selv om Rusland var et vigtigt eksportmarked for Færøerne.

Til slut nogle kommentarer om rigsfællesskabet. Det er netop et fællesskab mellem venner. De tre dele af riget er fælles om at varetage en række opgaver, men vi er også fælles om vores kultur og traditioner, sprog og historie. Jeg har blik for, at der er en særlig færøsk og grønlandsk tradition, men ingen er vel tættere på os danskere kulturelt og værdimæssigt end vores rigsfæller i Færøerne og på Grønland.

I mange år har vi ikke været tilstrækkelig opmærksomme på den helt unikke konstruktion, der ligger i rigsfællesskabet. Vores børn her i Danmark har lært alt for lidt om Grønland og Færøerne. Derfor foreslog jeg under folkeskolejusteringen i 2019, at rigsfællesskabet skulle ind som kanonpunkt. Det er nu en realitet. I Dansk Folkeparti ønsker vi at styrke kendskabet til hinanden. Ingen dansk skoleelev skal kunne gå igennem et forløb i folkeskolen uden at opnå viden om vores tætte historie og forbindelse til Færøerne og Grønland og om den færøske og grønlandske hverdag.

Dansk Parti er en varm tilhænger af rigsfællesskabet, og jeg er stolt over at være borger i kongeriget Danmark. Jeg er stolt over at kunne besøge Grønland og Færøerne. Det er en fantastisk oplevelse hver eneste gang. Vi skal beholde og værne om rigsfællesskabet. Rigsfællesskabet er historie, nordiske sprog, tradition og kultur, og det skal vi fastholde.

Jeg skal lige have læst en vedtagelsestekst op:

Forslag til vedtagelse

»Folketinget tager statsministerens redegørelse om rigsfællesskabet 2023 til efterretning.

Folketinget udtrykker sin stærke opbakning til rigsfællesskabet og anerkender de tætte historiske og kulturelle bånd mellem kongerigets tre dele.

Folketinget konstaterer, at den grønlandske forfatningskommission i marts har afleveret sin betænkning herunder et forslag til en grønlandsk forfatning til naalakkersuisut. Folketinget understreger, at Grønlands og Færøernes fortsatte tilhørsforhold til Danmark ikke er til diskussion.

Folketinget konstaterer, at Færøernes – og særlig Grønlands – geostrategiske placering i lyset af den ændrede sikkerhedspolitiske situation som følge af Ruslands angreb på Ukraine understreger behovet for et tæt sikkerhedspolitisk samarbejde mellem alle dele af riget.

Folketinget opfordrer regeringen til at arbejde for at styrke rigsfællesskabet og udbrede kendskabet til de tætte historiske, kulturelle og slægtsmæssige bånd mellem rigets tre dele.« 

(Forslag til vedtagelse nr. V 18).

Kl. 12:38

Den fg. formand (Erling Bonnesen):

Mange tak for det. Den oplæste vedtagelsestekst vil så indgå i de videre forhandlinger. Der er en række korte bemærkninger, og den første er til fru Aki-Matilda Høegh-Dam.

Kl. 12:38

Aki-Matilda Høegh-Dam (SIU):

Tak til ordføreren for talen. Først og fremmest tænker jeg, at det er vigtigt at huske, at vi i Grønland er meget tæt sammenbundet, og dermed er det også meget let at komme i kontakt med folk derhjemme. At omtale nogen inde i salen som værende racist, uden at de overhovedet har mulighed for at forsvare sig, er i bund og grund ikke noget af det mest demokratiske, man har kunnet høre fra DF. Men jeg vil komme ind på nogle af de områder, som også blev nævnt i ordførertalen, f.eks. at bloktilskuddet skulle udgøre over halvdelen af de offentlige indtægter, helt op til 75 pct.. Hvor kommer den der beregningsmetode fra?

Kl. 12:39

Den fg. formand (Erling Bonnesen):

Ordføreren.

Kl. 12:39

Alex Ahrendtsen (DF):

Selvfølgelig kan man nævne personer, der ikke er til stede i salen. Ellers ville det være umuligt at henvise til historiske personer. Og hr. Pele Broberg er racist, når han vil ekskludere alle andre end inuitter. Med hensyn til økonomien i redegørelsen, som Statsministeriet har oversendt til Folketinget, og som er baggrunden for vores debat, så står der: Bloktilskuddet udgør 53 pct.. Dertil kommer forsvarets udgifter, og så er vi oppe på 60 pct.. Så kommer alle de andre indirekte udgifter, og så er mit skøn omkring 75 pct., efter jeg har talt med folk, der har forstand på det. Det er ret mange penge, så Grønland er dybt afhængig af Danmark i modsætning til Færøerne, hvor det kun er 9 pct..

Kl. 12:40

Den fg. formand (Erling Bonnesen):

Så er det fru Aki-Matilda Høegh-Dam.

Kl. 12:40

Aki-Matilda Høegh-Dam (SIU):

Jamen det er jo bare lidt spøjst, idet at ordføreren decideret sagde, at det er over halvdelen af de offentlige indtægter. Men hvis vi kigger på den offentlige kasses totale indtægt, er det lidt over 12 mia. kr.. Her udgør bloktilskuddet knap og nap en tredjedel og er slet ikke tæt på at være halvdelen af de offentlige indtægter. Så det er bare for at få faktaene på plads. Jeg er enig i, at vi jo selvfølgelig skal kunne snakke om tingene. Selvfølgelig skal vi også kunne nævne nogle personer, men at omtale en hel befolkningsgruppe – alle dem, der støtter op om selvstændighed, hvilket plejer at være op til netop 75 pct. af den grønlandske befolkning – som værende elitær, er nok ikke særlig retvisende.

Kl. 12:41

Den fg. formand (Erling Bonnesen):

Ordføreren.

Kl. 12:41

Alex Ahrendtsen (DF):

Jeg synes, det er lidt underligt, at ordføreren ikke anerkender redegørelsen. Der er tallet 53 pct.. Dertil kommer forsvarsudgifter på en halv milliard kroner. Så er vi oppe på de 60 pct.. Resten peger jeg på, efter jeg har talt med folk, der har forstand på det, fordi der også er indirekte udgifter, som Danmark dækker, og som dermed er en indtægt.

Kl. 12:41

Den fg. formand (Erling Bonnesen):

Så er det hr. Sjúrður Skaale.

Kl. 12:41

Sjúrður Skaale (JF):

Jeg vil sige tak til ordføreren for det store engagement. At der er nogle, der taler kontant, direkte og provokerende over for Færøerne, ser jeg som en god ting. Det er noget, man kan tage i og bide i og forholde sig til. Det, der provokerer en, er det, der chokerer hjernen på en måde, så man forholder sig til tingene på en ny måde. Jeg tænker specielt på det med kravet om færøsk værnepligt. Det kan vi gerne tage en anden gang.

Det, som jeg vil spørge om, er følgende. Nu er grundloven 70 år gammel. Er ordføreren enig i, at hvis man læser grundloven, kan man slet ikke se rigsfællesskabet i dets nuværende udformning, overhovedet? Tror ordføreren, at det danske Folketing og det danske folk ville være villige til at ændre grundloven, således at det er beskrevet som en føderation, som det jo reelt er blevet til? Og tror ordføreren, at man i Danmark ville lade sig definere af at være tre i stedet for at være en?

Kl. 12:42

Den fg. formand (Erling Bonnesen):

Ordføreren.

Kl. 12:42

Alex Ahrendtsen (DF):

Tak for spørgsmålet. Jeg går jo ind for, at man taler åbent, direkte og ærligt mellem venner, sådan som hr. Karsten Hønge også har gjort i dag. Det er forudsætningen for et ægte venskab, og tak for at tage imod det.

Med hensyn til grundloven vil jeg sige, at grundloven er upræcis. Det er rigtigt. Jeg tror, at det skyldes, at man ikke mente, at det var nødvendigt at præcisere det. For indirekte fremgår det jo, at der er et rigsfællesskab, i og med at der er to færøske mandater i Folketinget og to grønlandske. Dermed har man så bare underforstået, at der er et rigsfællesskab.

Men jeg indrømmer, at grundloven ikke er særlig udtømmende og ikke særlig præcis. Det betyder ikke, at man ikke kan have en form for forfatningsmæssig struktur, som er opstået igennem århundreder, igennem lovkomplekser og igennem forhandlinger, men det er jo et samarbejde, der hele tiden er i udvikling, heldigvis. Rigsfællesskabet i dag er noget andet, end det var for 100 år siden, og det vil det sandsynligvis også være om 100 år.

Kl. 12:43

Den fg. formand (Erling Bonnesen):

Hr. Sjúrður Skaale.

Kl. 12:43

Sjúrður Skaale (JF):

Jeg er fuldstændig enig i, at det er den praktiske hverdag, som er afgørende. Det er ikke de ideologiske betegnelser eller de statsretlige betegnelser. Men hvis vi er enige om, at de statsretlige betegnelser i dag er forkerte, i og med at der ikke beskrives noget færøsk system, noget færøsk parlament, noget færøsk skattesystem osv., og at der beskrives en enhedsstat, som vi oplever det i dag, så er vi kommet et langt stykke hen ad vejen. Tak.

Kl. 12:44

Den fg. formand (Erling Bonnesen):

Ordføreren.

Kl. 12:44

Alex Ahrendtsen (DF):

Jeg ved ikke, om vi er enige, men jeg anerkender, at det er upræcist. Jeg anerkender, at grundloven ikke er præcis på det område. Jeg anerkender også, at der er sket en udvikling over århundrederne, heldigvis. Færøerne og Grønland har jo overtaget en lang række områder, som Danmark tidligere stod for, hvilket er en god ting. Og i Dansk Folkeparti vil vi gerne være med til at udvikle rigsfællesskabet inden for den der vidunderlige ramme, som det er for alle parter.

Kl. 12:44

Den fg. formand (Erling Bonnesen):

Tak for det. Så er det hr. Anders Kronborg.

Kl. 12:44

Anders Kronborg (S):

Tak for talen. Jeg har jo selv haft fornøjelsen i nogle omgange at være med ordføreren på tur i det grønlandske og kan jo på nært hold berette om ordførerens engagement, nysgerrighed og respekt over for de medmennesker, som ordføreren møder på sin vej. Ordføreren og jeg har jo sammen mødt flere unge grønlændere, som både drømmer om og glæder sig til – man kan se engagementets ild i øjnene hos dem – at komme til Danmark på f.eks. et efterskoleophold eller for at tage en uddannelse. Og noget af det, der bekymrer mig rigtig meget, er nogle af de delkonklusioner, som allerede er kommet fra FN, i forhold til diskrimination og decideret racisme over for grønlændere i Danmark, hånlige bemærkninger til grønlændere – og jeg ved, at det også er noget, der bekymrer ordføreren.

Jeg er selvfølgelig helt med på, at vi skal have de endelige konklusioner, som forventes at komme her til september, men jeg kunne sådan set godt tænke mig at spørge ordføreren, hvordan Dansk Folkeparti ønsker at arbejde med den her problemstilling?

Kl. 12:45

Den fg. formand (Erling Bonnesen):

Ordføreren.

Kl. 12:45

Alex Ahrendtsen (DF):

Ja, det er en kompleks problemstilling. Det er rigtigt, at der er racisme over for grønlændere i Danmark både fra danskere og ikkedanskeres side, især fra folk med mellemøstlig baggrund. Der også racisme på Grønland, altså fra grønlændere over for danskere. Jeg har kendskab til en lang række forhold med danskere, der har boet og arbejdet på Grønland. Det har ikke været sjovt for dem. Altså, det er noget, vi bliver nødt til at italesætte, det går ikke. Grønlændere er borgere i rigsfællesskabet, ligesom danskere er borgere i rigsfællesskabet. Vi bliver nødt til at tale til hinanden på en anden måde og respektere hinanden som de mennesker, vi er.

Kl. 12:46

Den fg. formand (Erling Bonnesen):

Hr. Anders Kronborg.

Kl. 12:46

Anders Kronborg (S):

Det vil jeg bare kvittere for. Og så vil jeg sige, at jeg glæder mig utrolig meget til den dialog, som vi skal have, for uanset hvor vi bor henne i rigsfællesskabet, skal vi jo tale ordentligt og respektfuldt til hinanden. Så det er bare en anerkendelse af, at det arbejde går vi sammen aktivt ind i.

Kl. 12:46

Den fg. formand (Erling Bonnesen):

Ordføreren.

Kl. 12:46

Alex Ahrendtsen (DF):

Ja, og så vil jeg jo gengælde hilsenen. Det har været en fornøjelse at samarbejde med hr. Anders Kronborg, som har været en glimrende formand og også delegationsleder på turen. Det er jo altid en glæde at se sine kolleger interessere sig levende for rigsfællesskabet for Færøerne, for Grønland, for Danmark, og at de også arbejder aktivt for det i Folketinget, så vi kan vokse sammen. Og det kan vi jo kun ved at tale ærligt til hinanden og lære om hinanden.

Kl. 12:47

Den fg. formand (Erling Bonnesen):

Tak for det. Der er ikke flere korte bemærkninger, så vi siger tak til ordføreren. Så kan vi gå videre til fru Aki-Matilda Høegh-Dam.

Jeg skal lige gøre opmærksom på, at jeg er blevet informeret om, at ordføreren ønsker at holde talen på grønlandsk. Jeg opfordrer så til, at ordføreren også efterfølgende holder talen på dansk. Jeg kan ikke bestemme det, men jeg opfordrer til det, og så vil jeg informere Præsidiet om det, sådan at de kan tage stilling til det efterfølgende.

Med de ord giver jeg ordet til ordføreren. Værsgo.

Kl. 12:48

(Ordfører)

Aki-Matilda Høegh-Dam (SIU):

»Rigsfællesskabsdebat 2023 – Ordførerindlæg, Siumut

Rigsfællesskabsdebat

Oqallisigaarput

Rigsfælleskab-eqarmanngooq

Uffa Grundloven malillugu

Danmarks Kongerige

taamaallaat atuuttoq

Rigsfælleskab namminneq atsiussaat

Qanoq ’fællesskab’-eqartiginerpoq

Selvstyreloven oqarpoq

Tassa, Lov om Grønlands Selvstyre 

Folketinget inatsinngortippaa

Maani Folketinget iluani

Officielt sprog, pisortaatigoortumik oqaaseq

Akuerisaat

Det grønlandske sprog, tassa kalaallisut oqaatsivut 

Det Grønlandske Sprog

Oqaatsivut pisortatigoorput

Taamaammat

Oqaatsikka atorlugit

oqalugiaatiga ingerlatissavara

Inuiaqatigut sinnerlugit 

Uppernarsarlugu Rigsfælleskab

Taamaallaat Danmarkip pisariaqartileraangamiuk

Atulertaraa

Taamaammat siornatiguulli oqartarpunga

Aamma ullumi oqaqqissaanga

Rigsfællesskab piviusuunngilaq

Aatsaat Naalagaaffinngornikkut 

Naalagaaffeqatigiinneq pisinnaanngussaaq

Tassa taanna danskisut taasartagaat ’føderalisme’

Aatsaat pinngorpat.

Naalagaaffeqatigiinnertut, Rigsfællesskabertut, suli eqqartorneqartartorli føderalismiunngilaq

Maannakkut politikkikkut atugarput

Inuiaqatitsinnik

Inatsisiliornermik

Aqutseriaatsimillu ingerlatseriaaseq

Ulloq manna tikillugu 

Suli 

Nunasiaateqarnermit ilusilersugaavoq

Ukiuni kingullerni annerusumik saqqummeqattaalerput 

Eqqunngitsuliorfigineqartarnerput 

Danmarkip inuiatsinnut isertuussimasai

Qaffakaalertut

Inuiaattut nungusagaanerit

Inatsisitigut naqisimaneqarnerit

Sipaarniarfigiinnarluta inuit pisinnaatitaaffiinik unioqqutitsinerit

Maani inersuarmi, uaneqqissaaq oqalugiarfigisanni

Statsministeriusimasoq oqarnikuuvoq

”Kalaallinik ikilisaasimaneq iluatsimmat

Aningaasanik sipaarnertik nuannaarutigalugu”

Inunnik naleqartitsineq naak?

Pissusitoqqat

Sianiinaartinnerit

Sapernerartinneqarnerit

Ullutsinnut tulluanngilluinnarput

Nalunagu

Akeratuisut pissutsinut akisussaaqataasut

Akisussaaffianik naqissusiisuarnissaq pisariaqartoq

Malugaajuk?

Maanna Nunarput alloriaqqilerpoq

Allanngulertup mumisitsinerup anoraa

Sakkortuisartorpoq

Nunasiaataasimasut inuisa kinguaavi ilimmaqqipput

Tunuarsimaaratik oqaaseqartalerput, nipilersuusiortalerput

Kinaasusertik,

Kinaassuserput kannguginagu, 

nukinngortillugu nipituumik atoqqittalerparput

Nipaatsumik inooqataaneq

Nunarsuarmi nipittoriartuinnartut akornanni

Atorsinnaanngilaq

Nunaqartut

Oqartussaasuusugut

Paasilerparput oqaatsitta pissaanerat

Oqaasissattalu naleqassusaat

Allanngueqataasinnaanerat

Oqartussaassuserput tunuarsimaarata atorniarparput

Avataaneersunik aqunneqarata

Kalaaliusugut immitsinnut uparuarsinnaasaqaagut aamma aap

Nunani nunasiaataasimasuni tamanna takornartaanngilaq

Taamaattorli upperilluinnarpara aamma nukittuffigut eqqaamasarnissaat pingaaruteqarluinnartoq

Aqqusaakkagummi imaannaasimanngikkaluaqisut

Taamak nukittutigisunik, naleqqussallaqqitigisunik, tunniutiinnajuissinnaatigisunillu nassaariaannaasoqarneq ajorpoq

Uppernarsaataa aana:

Suli tamaaniippugut

Kalaallisut oqaatsivut atorpavut

Nipangersimanngilagut

Takkutilerpoq

Saperata isumaqalersimavugut

Alloriaqqinnissaq tullinnguutilerpoq

Tunuarsimaarnata, saperata, siunissarput sinaakusersussavarput

Allanngortissavarput politikkikkut atuuttoq

Naalagaaffik

Kalaalliniit

Kalaallinut«

[Ovenstående er en helt uredigeret gengivelse af talerens eget manuskript som modtaget af Folketingets Administration den 12. maj 2023. Der tages således forbehold for mulige fejl og mangler].

»Rigsfællesskabsdebat 2023 – Ordførerindlæg, Siumut

Vi har en Rigsfællesskabsdebat, da der siges at være et Rigsfællesskab.

Til trods for at det kun er, ifølge Grundloven, Danmarks Kongerige som er gældende.

Man har selv blot navngivet den for Rigsfællesskab, så, gad vide hvor meget ’fællesskab’ der er i det.

Selvstyreloven siger, det vil sige Lov om Grønlands Selvstyre siger, at Folketinget har lovgivet, her i folketingssalen om det officielle sprog.

Vedtaget, at det officielle sprog, er det grønlandske sprog.

Det grønlandske sprog, er vores officielle sprog.

Derfor skal jeg holde talen ved brug af mit modersmål.

På vegne af vores befolkning.

For at påvise, at begrebet Rigsfællesskab kun bliver brugt, når Danmark har behov for det.

Derfor vil jeg sige det igen, som jeg tidligere har sagt, at Rigsfællesskabet er en illusion.

Kun ved statsdannelsen, kan et Rigsfælleskab først blive til virkelighed.

Kun der kan realiseres en, på dansk kaldet, ’føderalisme’.

Et fælleskab af riger, den nuværende såkaldt Rigsfælleskab er ikke føderalisme.

Den politiske realitet befolkningen, lovgiverne, og regeringsførelse vi anvender i dag, bliver og er blevet formet af kolonitiden.

I det seneste år, kommer flere og flere krænkelser imod os Inuit-Grønlændere, som var blevet holdt hemmeligt af Danmark op til overfladen. Hemmeligheder, folkedrab kommer frem i lyset, juridisk undertrykkelse, overtrædelser af menneskerettigheder, blot for at spare penge på vores bekostning.

Her i folketingssalen, lige her på denne talerstol, har tidligere ministre sagt at folkedrab af Inuit-Grønlændere var en succes, blandt andet på grund af de penge der er blevet sparet.

Hvor er medmenneskeligheden?

Gamle vaner

Nedgørelser

Fortælle os at vi ikke kan,

Er gammeldags og passer ikke til nutiden,

Specielt når man ved 

At de der kommer med nedladende ord, har et ansvar for det der sker os nu, 

Det er vigtigt at understrege denne medansvar.

Kan du mærke det?

Vores land er ved at tage skridtet videre.

Forandringens og revolutions brise 

Bliver stærkere, og stærkere.

De koloniseredes efterkommere er blevet vækket.

De holder ikke tilbage med deres ord, musikken der opstår

Med deres, vores, identitet 

uden skam 

er blevet gjort til vores styrke, højlydt, igen.

At leve i stilhed

I en verden der bliver mere og mere højlydt 

Kan man ikke acceptere

Det er os der skal selv bestemme i vort eget land

Vi begynder at indse, magten af vores stemme.

Og hvor meget værd vores kommende orde har.

Og hvor meget vores sprog kan ændre det der sker.

Vi vil selv bestemme uden at være tilbageholdende, 

Og uden at blive styret udefra.

Os grønlændere, ja, vi kan kritisere hinanden, meget,

Det er ikke et nyt syn for lande som er blevet koloniseret.

Alligevel tror jeg fuldstændig på at det er vigtigt at huske vores styrker, 

det vi har gået igennem er ikke for sarte sjæle.

Man skal netop lede længe for at finde andre, der er lige så stærke, tilpasningsdygtige og vedholdende.

Her er beviset:

Vi er her stadigvæk,

Vi bruger vores sprog, 

Vi tier ikke

Det kommer, snart

Vi har dannet vores holdninger

Den næste skridt er nær

Uden at holde tilbage, skal vi modigt bygge vores egne rammer og fremtid

Vi skal ændre den politiske status quo 

En stat

Af Kalaallit

For Kalaallit

Ved tvivlspørgsmål af oversættelsen, er den grønlandske version gældende«

[Ovenstående er en helt uredigeret gengivelse af talerens eget manuskript som modtaget af Folketingets Administration den 12. maj 2023. Der tages således forbehold for mulige fejl og mangler].

Kl. 12:54

Den fg. formand (Erling Bonnesen):

Tak for det. Jeg vil endnu en gang opfordre til, at ordføreren oplæser talen på dansk, hvilket hun vil få udvidet taletid til. Jeg vil spørge, om ordføreren ønsker det.

Kl. 12:55

Aki-Matilda Høegh-Dam (SIU):

[Taleren talte grønlandsk].

Kl. 12:55

Den fg. formand (Erling Bonnesen):

Vil ordføreren være så venlig at fortælle mig, om det var et ja eller nej til, at man ønsker at oplæse talen på dansk?

Kl. 12:55

Aki-Matilda Høegh-Dam (SIU):

Det var et nej.

Kl. 12:55

Den fg. formand (Erling Bonnesen):

Det var et nej. Tak for det. Det informerer vi så Præsidiet om, og jeg vil så opfordre dem til at håndtere den her situation.

Der er for nærværende indtegnet to med ønsker om korte bemærkninger. Den første er hr. Karsten Hønge.

Kl. 12:55

Karsten Hønge (SF):

Jeg er ikke sikker på, om det spørgsmål, jeg stiller, allerede er blevet besvaret, for godt nok kan jeg lidt grønlandsk, men det er ikke i nærheden af, at jeg kan afkode talen. Jeg er jo kun en qallunaarsuaq [en dum dansker].

Men for at komme tilbage til det, som flere ordførere i dag har været så venlige citere fra Politiken at jeg skulle have sagt, så siger fru Aki-Matilda Høegh-Dam også der, at det med bloktilskuddet ikke er et problem, at det ikke er noget, som ordføreren bekymrer sig om. Til det vil jeg sige to ting: Det ene er, at jeg også er træt af, at mange bruger dels bloktilskuddet og dels grundloven som køller i debatten om selvstændighed. Det vil jeg sige først. Det er gift for debatten om selvstændighed, at man hele tiden enen taler om bloktilskuddet eller om grundloven. Men jeg er alligevel lidt imponeret over, at ordføreren ikke mener, at det overhovedet er noget, man kan bekymre sig om, så lige her vil jeg undtagelsesvis godt bringe bloktilskuddet ind, fordi fru Aki-Matilda Høegh-Dam selv har sagt det i Politiken. Det ville jo svare til, at Danmark hvert år ved finanslovsforhandlingerne startede med et minus på 500 mia. kr. Er det slet ikke et problem?

Kl. 12:56

Den fg. formand (Erling Bonnesen):

Ordføreren.

Kl. 12:56

Aki-Matilda Høegh-Dam (SIU):

[Taleren talte grønlandsk].

Kl. 12:57

Den fg. formand (Erling Bonnesen):

Ønsker hr. Karsten Hønge yderligere en kort bemærkning? Ja. Værsgo.

Kl. 12:57

Karsten Hønge (SF):

Det her er en lidt vanskelig dialog. Jeg ved jo, at ordføreren er født i Danmark og taler flydende dansk, så jeg vil sige, at jeg ikke vil være statist i det, der foregår her, som bare er noget, der skal bruges i grønlandske medier, så jeg står afstår fra den anden korte bemærkning.

Kl. 12:57

Den fg. formand (Erling Bonnesen):

Vi går videre til den næste spørger. Det er hr. Anders Kronborg. (Aki-Matilda Høegh-Dam (SIU): [taleren talte grønlandsk]). Værsgo.

Kl. 12:58

Anders Kronborg (S):

Jeg ønsker sådan set heller ikke at være statist, men jeg har glædet mig til den her debat. Jeg har brugt rigtig mange timer i både Nordisk Råd, Grønlandsudvalget og på besøg på Grønland, og jeg synes faktisk, at dialogen er meget, meget spændende. Når vi har diskuteret i Nordisk Råd, har vi haft tolke på, hvis nogen ønsker at tale deres eget sprog. Så jeg vil bare sige, at jeg desværre ikke er i stand til at tage den her dialog. Jeg havde meget gerne taget en konstruktiv, progressiv dialog med fru Aki-Matilda Høegh-Dam. Det lader sig ikke gøre. Det synes jeg er ærgerligt for samarbejdet helt generelt.

Kl. 12:58

Den fg. formand (Erling Bonnesen):

Ordføreren.

Kl. 12:58

Aki-Matilda Høegh-Dam (SIU):

[Taleren talte grønlandsk].

Kl. 12:59

Den fg. formand (Erling Bonnesen):

Ønsker hr. Anders Kronborg ordet? Man afstår, og så går vi videre til næste spørger. Det er hr. Alex Ahrendtsen. Værsgo.

Kl. 12:59

Alex Ahrendtsen (DF):

Det er henvendt til formanden: Hr. formand, jeg ville have spurgt ordføreren om præamblen til forfatningsudkastet, hvor det grønlandske folk bliver betegnet som inuitter, og hvad skal man så gøre med de grønlændere, der er etnisk danske? Hører de så ikke til det grønlandske folk? Men i og med jeg ikke kan forstå ordføreren, når ordføreren svarer på grønlandsk, fordi jeg desværre ikke taler grønlandsk, så vil jeg ikke stille spørgsmålet, og derfor afstår jeg fra at stille spørgsmålet til ordføreren.

Kl. 13:00

Den fg. formand (Erling Bonnesen):

Formandens kommentar er, at jeg allerede har opfordret Præsidiet at tage hånd om det. Det indholdsmæssige kan jeg selvfølgelig af gode grunde ikke gå ind i. Præsidiet vil se på sagen. Der er også en vinkel med hensyn til tolke, og det synes jeg ikke vi skal gå ind i for nærværende. Vi skal gennemføre den her sag stille og roligt, og jeg opfordrer Præsidiet til at se på det.

Da hr. Alex Ahrendtsen, som jeg har forstået det, afstår fra at stille spørgsmål, men der alligevel var noget indholdsmæssigt i det, som ikke var rettet til mig, så vil jeg spørge, om ordføreren har en kommentar til det. (Aki-Matilda Høegh-Dam (SIU): Han sagde jo, at han ikke snakkede til mig.) Ja. Jeg konstaterer, at ordføreren ikke har nogen kommentarer, og at spørgeren ikke ønsker yderligere en kort bemærkning. Så går vi videre til den næste spørger, og det hr. Peter Skaarup. Værsgo.

Kl. 13:00

Peter Skaarup (DD):

Det er jo lidt en akavet situation, kan man godt sige. Noget af det, vi bliver opdraget med som folketingsmedlemmer, er jo, at vi ikke må diskutere med formanden, at vi skal underkaste os formandens afgørelser, og så kan vi bagefter gøre op med dem i Udvalget for Forretningsordenen og tage en diskussion med Præsidiet om det. Derfor vil jeg jo egentlig bare opfordre til, at man går videre til det næste punkt på dagsordenen, for vi kommer ikke rigtig videre med en ordfører, der – undskyld udtrykket – ikke taler det sprog, andre taler herinde.

For sagen er jo, at hvis man har et ønske om, at ting skal foregå på et andet sprog end dansk, må man jo inden debatten rejse det ønske over for Folketingets ledelse og over for Udvalget for Forretningsordenen, og så kan de tage stilling til det. Så er det ikke til at sige, hvad der sker. Men hvis man har det ønske, burde man inden det have rejst det, for ellers er det beklageligvis umuligt at forholde sig til noget som helst af det, som ordføreren siger.

Kl. 13:01

Den fg. formand (Erling Bonnesen):

Tak for det. Det tager vi som en kommentar og ikke et spørgsmål. Så kan jeg konstatere, at der ikke er flere, der har indtegnet sig, og hermed siger vi tak til ordføreren.

Kl. 13:02

Aki-Matilda Høegh-Dam (SIU):

[Taleren talte grønlandsk].

Kl. 13:02

Den fg. formand (Erling Bonnesen):

Tak til ordføreren. Der er ikke flere korte bemærkninger. Så tak til ordføreren. Så kan vi gå videre til den næste ordfører i rækken, og det er IA's ordfører, og det er fru Aaja Chemnitz. Værsgo.

Kl. 13:02

(Ordfører)

Aaja Chemnitz (IA):

Tak. Diplomati er nemt, når vi er enige, diplomati er svært, men måske endnu vigtigere, når vi taler med dem, vi ikke er enige med, og det gælder også i forhold til Arktis.

Arktisk Råd vil nu fortsætte deres arbejde. Det er den melding, der er kommet. Det glæder os hos Inuit Ataqatigiit. Hvordan og hvorledes ser vi udfoldet i de kommende måneder under norsk lederskab. Det synes vi er vigtigt at fremhæve i den her debat. I centrum for arbejdet i Arktisk Råd er der fokus på oprindelige folks organisationer, fordi det mellemfolkelige samarbejde er vigtigt. Samarbejdet mellem forskere og studerende er ligeledes også vigtigt. Tilliden skal med andre ord skabes nedefra og op og ikke oppefra og ned.

I en usikker forsvarspolitisk situation er det vigtigt, at vi ud over en stærk forsvarspolitisk indsats også opruster vores diplomati. Regeringen har udpeget en ny arktisk ambassadør. Inuit Ataqatigiit har i mange år været fortaler for, at der skulle udpeges en diplomat med grønlandsk baggrund, som havde Arktis inde under huden, en med den rette uddannelsesmæssige og erfaringsmæssige baggrund, som kunne repræsentere rigsfællesskabets interesser. Der er behov for en tillidsvækkende person med fodfæste i Arktis, gerne en, der kommer fra Arktis, en, der i perioder kunne bo i Arktis, og ikke en, der kun kommer flyvende på kort visit.

Desværre ser vi også, at den legitimitet, som en ny arktisk minister har i Grønland, ikke er særlig høj, og vi er nødt til at understrege, at Danmark er ved at få diplomatisk baghjul af særlig amerikanerne, hvis motto er: Tilstedeværelse er lig med indflydelse. Og vi ved også, at et samlet EU vil være stærkt til stede i Grønland fremadrettet, så det bør vække nogle tanker i forhold til et diplomati, men også i forhold til at sikre, at der vil være et godt samarbejde i forhold til Arktisk Råd i fremtiden.

Grønland er for nylig kommet med et udkast til en forfatningskommission. Den skal først og fremmest drøftes hjemme i Inatsisartut, men ikke mindst også i den grønlandske befolkning. Der har været mangler i inddragelsen af befolkningen hjemme i Grønland, og der er nu mere end nogen sinde før brug for, at vi hører folkets stemme. Vi må ikke lade os forblænde af hurtige løsninger, som vil sænke befolkningens velfærdsniveau.

Der bliver også nævnt free association, og der er jeg nødt til at sige, at det kan lyde som en nem og god løsning, men at ingen af os reelt ved, hvad free association betyder, fordi det er op til en forhandling mellem Grønland og Danmark. Og når vi drøfter Grønlands fremtid, er det vigtigt, at det sker hjemme i Grønland, men at det også sker på et oplyst grundlag, hvor både fordele og ulemper ved en ny model bliver fremlagt klart og tydeligt, så vi kan have debatten demokratisk hjemme i Grønland.

De 80 mio. kr., som vi her i Folketinget har været med til at få afsat til at bekæmpe seksuelle overgreb i Grønland, har ikke været den succes, som vi alle sammen håbede på. Der sker stadig væk et væld af seksuelle overgreb på børn i Grønland den dag i dag, og Inuit Ataqatigiit har derfor også et meget klart budskab til regeringen: Midlerne til at bekæmpe seksuelle overgreb skal findes i socialforhandlingerne, ligesom de også blev det sidste gang, i det, vi kalder SSA-forhandlingerne, og det skal ikke smøres af på nordatlantpuljen, hvor der rent faktisk ikke er penge nok til at sikre, at den indsats kan fortsætte ekstraordinært.

Samtidig ved vi, at der i Helsingforsaftalen står, at der skal undervises om Grønland i Danmark. Med andre ord har Danmark i en international aftale forpligtet sig til at sikre undervisning om Grønland i de danske folkeskoler og i de danske gymnasier, men det sker desværre ikke den dag i dag. En undersøgelse, som vi har fået lavet, viser, at det er mindre end halvdelen af eleverne, der har fået undervisning om Grønland i folkeskolen. Derfor har vi arbejdet for, at regeringen får skrevet ind i lovgivningen, at der skal undervises om Grønland. Det har vi desværre oplevet at der været en klar afvisning omkring, og det mener vi er kritisabelt. Vi mener, at vi er nødt til at sikre, at når vi siger, at vi gerne vil sætte folkeskolerne fri, så har vi også politisk et ansvar, ikke kun internationalt i forhold til den her aftale, men også en moralsk forpligtelse over for at sikre, at vi ved noget om hinanden. »Vi vil undervise i Grønlands historie, men ikke i Grønlands nutid«. Det kunne lige så godt have været det svar, som vi havde modtaget, og der er ellers nok at tage fat i, når man kigger på Grønlands nutid: Grønlands undergrund, stormagternes interesse i vores land, forsvaret af så stort et område. Der er rigtig mange spændende og meget aktuelle emner, som ellers let kan fange de unges interesse.

Kl. 13:07

Fordommene om, at vi rider på isbjørne og bor i igloer, og at vi kun spiser sæl, er desværre de grønlandske unges billede af, hvordan den danske ungdom ser os, og det kan have konsekvenser for relationen mellem Grønland og Danmark på den lange bane, at danske unge ikke får viden om Grønland som en del af deres dannelse. Samtidig taler vi om en handlingsplan mod racisme, vi taler om et ligeværdigt samarbejde, og undervisning om Grønland må stadig væk være et udtryk for en respekt for hinanden, som vi grundlæggende alle sammen bør være enige om. Målet om undervisningen er ædelt, vi forebygger diskrimination, vi punkterer de fordomme, vi kan have om hinanden, og i stedet bygger vi bro til fremtiden baseret på viden og baseret på dialog. Min historie er også din, men min nutid bør også være din. Det må være det, der er mottoet.

Samtidig ser vi, at retfærdighed er en grundsten i ethvert samfund. Retsbevidstheden i det grønlandske samfund er heldigvis også under udvikling. Vi udfordrer i højere og højere grad den måde, som justitsområdet bliver forvaltet på hjemme i Grønland. Vi ser, at flere og flere bliver uddannet og forholder sig kritisk til vores retssystem, som vi i Folketinget har et ansvar for. Og hvert år melder naalakkersuisut ind med maksimalt seks lovforslag, som vi i Grønland ønsker prioriteret. Det i sig selv er en begrænsende faktor. For det første har vi et massivt efterslæb rent lovgivningsmæssigt. Vi har meget lovgivning, som stadig væk er 10 år, 15 år gammel, eller endnu mere, og for det andet er det ofte sådan, at ikke alle lovforslag bliver fremsat blandt de seks lovforslag, og det er ærgerligt.

For justitsområdet er stadig væk et af de allerallermest borgernære områder ud af de 32 områder, som vi varetager i Folketinget, og det er også her, hvor vi desværre lige nu oplever, at der er mindst fremdrift inden for forskellige sager. Eksemplerne er mange: Manuel tinglysning i Grønland, digital tinglysning i Danmark, højere lønninger til de danske politi- og anstaltsbetjente, lavere lønninger til de grønlandske politibetjente. Listen er lang, og resultaterne er desværre få, ikke engang vores data kan vi dele, fordi vi er et usikkert land i forhold til Danmark. Listen af opgaver er også lang, og i regeringsgrundlaget står der klart, at vi skal have et overblik over de sager, som sander til i systemet. Så vi vil i hvert fald gerne opfordre til, at der bør være et særligt blik for justitsområdet, og at vi får løftet det her, og at vi får sikret, at det her efterslæb ikke er så stort, som det er lige nu.

Inden udgangen af i år står vi over for en skrænt, altså at politi- og anstaltsbetjentene ikke længere får det midlertidige lønløft, som vi fra Grønlands side har været med til at sikre dem i nordatlantpuljen. Det betyder desværre, at der sker en forskelsbehandling på et ret højt plan mellem Grønland og Danmark, og det taler måske ind i den utilfredshed, som der indimellem er i det grønlandske samfund. Inuit Ataqatigiit opfordrer derfor til, at der findes en løsning, når det er sådan, at regeringslederne mødes i Nuuk i juni senere i år. Lad os sammen gøre op med den skæve forskelsbehandling, der desværre er i rigsfællesskabet.

Så vil jeg gerne bruge den sidste del af tiden til at sige, at jeg måske nu var en af de få, som forstod den forrige ordfører, og at jeg synes, det er vigtigt at huske på, at vi har rigtig, rigtig mange opgaver, som vi skal løse i fællesskab. Og det, der er vigtigt for Inuit Ataqatigiit, er selvfølgelig, at vi giver plads til en debat hjemme i Grønland om, hvad det er for en vej, vi skal gå – vi har talt rigtig meget om forfatningskommissionen – men vi har så mange opgaver, som nogle gange gør, at man føler, at det er svært at se, at det går hurtigt nok i forhold til de ønsker og de politiske ambitioner, der også kan være for et godt samarbejde mellem Grønland og Danmark i praksis. Tak for ordene.

Kl. 13:11

Den fg. formand (Erling Bonnesen):

Tak til ordføreren. Der er en række korte bemærkninger. Den første er til fru Anna Falkenberg, SP. Værsgo.

Kl. 13:11

Anna Falkenberg (SP):

Tak for en god tale, og tak for alle de linjer, som ordføreren tegner i sin ordførertale. Jeg synes, det var rigtig, rigtig fint. Ordføreren har tidligere været ude at kritisere, og gør det også i sin ordførertale i dag, udnævnelsen af den arktiske ambassadør. Derfor vil jeg gerne spørge fru Aaja Chemnitz, hvad hun synes om idéen om, at man måske havde tre arktiske ambassadører – en for hver rigsdel – der arbejdede sammen i en slags trio, selvfølgelig med den anerkendelse af, at der jo er forskellige interesser i rigsfællesskabet i forhold til Arktis, hvor Grønland selvfølgelig fylder det meste. Men samtidig er der også nogle interesser fra færøsk side, som vi jo også ønsker bliver hørt.

Kl. 13:12

Fjerde næstformand (Karina Adsbøl):

Ordføreren.

Kl. 13:12

Aaja Chemnitz (IA):

Mange tak. Jeg synes, det er rigtig godt i hvert fald at have en debat om forskellige løsningsmuligheder. I Grønland har naalakkersuisoq jo valgt at sige, at hvis der ikke bliver udpeget en grønlandsk arktisk ambassadør, så vil man selv udpege en i Grønland. Jeg kan godt være lidt bekymret for, om man har den politiske legitimitet, når man går ud i verden og skal være repræsentant i forhold til den model, der bliver fremlagt. Men jeg er sådan set ret åben over for at drøfte forskellige muligheder, og jeg tror, det er en debat, som er kommet for at blive. Det er i hvert fald det, man kan konstatere. I fællesskab mener jeg, vi bør finde en god og mindelig løsning på det her.

Kl. 13:13

Fjerde næstformand (Karina Adsbøl):

Spørgeren.

Kl. 13:13

Anna Falkenberg (SP):

Tak. Lad os fortsætte den debat. Men jeg vil egentlig gerne spørge ordføreren ind til noget helt andet, nemlig det her med det parlamentariske samarbejde. Hvad synes ordføreren om, at vi parlamentarisk vil udvide det kontaktudvalg, der er, så det også kan gælde for udenrigsudvalgene i parlamenterne? Hvad synes ordføreren om den idé?

Kl. 13:13

Fjerde næstformand (Karina Adsbøl):

Ordføreren.

Kl. 13:13

Aaja Chemnitz (IA):

Tak. Der er i hvert fald opbakning til, at parlamenterne skal mødes, og jeg ved, at det i praksis har vist sig at være en lille smule vanskeligere, end man kunne håbe. Så jeg synes, det er vigtigt at få den på plads først, og så kan man selvfølgelig koble det op på Kontaktudvalget og sikre, at vi som parlamentarikere også mødes med regeringslederne. Man kan sige, at når man kigger på parlament til regeringen, både i Grønland, Danmark og Færøerne, så er der jo også noget, hvor det indimellem krydser hinanden, og hvor vi på en eller anden måde er nødt til at sikre, at vi får talt noget mere sammen. Så det er en demokratisk udvikling, vi lige er gået i gang med, og der er vi sådan set åbne over for at finde ud af, præcis hvordan vi kan gøre det.

Kl. 13:14

Fjerde næstformand (Karina Adsbøl):

Så er det hr. Karsten Hønge, SF. Værsgo.

Kl. 13:14

Karsten Hønge (SF):

Tak for samarbejdet til Inuit Ataqatigiit i almindelighed og i særlig grad personligt til Aaja Chemnitz. Jeg tænker, at den måde, som Inuit Ataqatigiit griber arbejdet an på, nemlig ved at være konstruktive og også funde de seks forslag til forsvarsforligsforhandlingerne og i det daglige i øvrigt ved at komme med de der konkrete politiske indspark, i den grad er konstruktiv, og det beriger os.

Tidligere i dag har flere stillet sådan meget kritiske spørgsmål til mit og SF's ønske om sådan at få en afklaring af vores interne forhold. Jeg kunne ikke have forestillet mig en mere tydelig demonstration af, hvor vigtigt det er at få afklaret vores interne forhold, altså det, vi har oplevet i dag. Dels fra de tidligere ordførere, men vel sådan set også i den her diskussion om en arktisk ambassadør. Altså, alle spørgsmål til mig falder jo langt under den tydelighed, hvorimod det bliver vist her i Folketingssalen, at vi har brug for at få afklaret vores interne relationer på en ny og konstruktiv måde. Hvad tænker fru Aaja Chemnitz om det?

Kl. 13:15

Fjerde næstformand (Karina Adsbøl):

Ordføreren.

Kl. 13:15

Aaja Chemnitz (IA):

Tak for samarbejdet med SF, også. Og ja, vi kommer til at lancere et forsvarsudspil, hvor der kommer til at være seks punkter fra IA for ligesom konstruktivt at byde ind i hele den her forsvarsdebat og forliget. Jeg tænker egentlig, at det er meget fint, at vi har den her bramfri dialog, og man må jo som parlamentariker have den holdning, man har. Det står også meget, hvad skal man sige, direkte i grundloven, hvad det er for nogle rettigheder, vi har i forhold til at kunne tage forskellige debatter op.

Lige præcis i den her sag omkring forfatningskommissionen synes jeg, det er vigtigt, at den debat må tages derhjemme, for der er så mange nuancer. Og det er jo nogle konsekvenser, nogle forhold, som grønlændere må leve under, og derfor må vi selv tage stilling til, hvad det er, vi ønsker derhjemme først og fremmest. Og derefter kan vi i Folketinget tage den debat, når Inatsisartut har haft den. Det er grundlæggende sådan, vi ser det, men egentlig er vi ret åbne over for en åben dialog om diverse ting og sager.

Kl. 13:16

Fjerde næstformand (Karina Adsbøl):

Spørgeren.

Kl. 13:16

Karsten Hønge (SF):

Det er sådan det formelle om, hvorvidt der skal være folkeafstemning og i hvilken rækkefølge osv., men det er substansen i det, jeg er ude efter her. I dag har vi oplevet en demonstration fra Folketingets talerstol, der, mere end jeg kunne give udtryk for, illustrerer vigtigheden af, at vi får udredt vores interne forhold.

Men jeg kunne måske lige nå at stille et spørgsmål, som egentlig ville have stillet til fru Aki-Matilda Høegh-Dam. Jeg synes nemlig, det er træls, at man så tit bruger både grundlov og bloktilskud som sådan nogle køller for at slå en debat om eventuel selvstændighed ned, men når vi nu kan se i dagens politik, at fru Aki-Matilda Høegh-Dam synes, at det slet ikke er nogen bekymring, at man står over for at miste det, der i Danmark ville svare til 500 mia. kr. hvert år i finansloven. Er det en bekymring, man har i Inuit Ataqatigiit?

Kl. 13:17

Fjerde næstformand (Karina Adsbøl):

Tak. Ordføreren.

Kl. 13:17

Aaja Chemnitz (IA):

Mange tak. Jeg vil ikke kommentere på, hvad andres politik er. Ligesom i dansk politik har vi også mange forskellige politiske holdninger hjemme i Grønland. Det, jeg kan sige, er, at jeg har en bekymring for det grundlæggende velfærdsniveau. Det er jo svært at gøre på få sekunder, men når vi f.eks. ser, at sundhedsvæsenet er udfordret, når vi ser, at socialområdet stadig væk er noget, vi samarbejder om, og vi ved, at der er en folkeskole, som er nødlidende, så synes jeg altså, at vi har en opgave, primært hjemme i Grønland, og den har man jo ekstraordinært på en række områder, også fra Danmarks side, valgt at engagere sig i. Det er sådan set essensen af det, jeg ser vi kan gøre noget ved.

Kl. 13:17

Fjerde næstformand (Karina Adsbøl):

Så er det hr. Alex Ahrendtsen, DF. Værsgo.

Kl. 13:17

Alex Ahrendtsen (DF):

Jeg interesserer mig lidt for forfatningsudkastet og især præamblen, der omtaler det grønlandske folk som inuitter. Hvad så med de grønlændere, der ikke er inuitter, f.eks. danske grønlændere? Hører de ikke til det grønlandske folk? Og hvad skal der ske med dem? Skal de smides ud? Skal de have stemmeret? Skal de ikke have statsborgerskab? Hvad er ordførerens holdning til præamblen? Hvad er ordførerens holdning til, at det grønlandske folk benævnes inuitter, og at danske grønlændere ikke er en del af præamblen?

Kl. 13:18

Fjerde næstformand (Karina Adsbøl):

Ordføreren.

Kl. 13:18

Aaja Chemnitz (IA):

Jeg synes sådan set ikke, at der er noget odiøst i, at grønlændere bliver kaldt inuitter. Det er også en korrekt betegnelse, som man bruger i f.eks. FN-regi, og som vi jo også bruger om os selv. Så det ser jeg ikke noget odiøst i.

Der er behov for en diskussion generelt og ikke kun om folk, der kommer fra Danmark og bor i Grønland nu. Vi ser desværre, at der er færre og færre med dansk baggrund, der rent faktisk bor i Grønland. Grunden til, at jeg siger »desværre«, er, at jeg oplever, at 4 pct. af Grønlands befolkning kommer fra Asien; de kommer fra Thailand, Filippinerne eller alle mulige andre steder fra og har ikke nødvendigvis en faglært baggrund med sig. Rigtig mange med dansk  baggrund – det kunne f.eks. være en dansk læge – har været med til at sikre, at der ligesom var et bidrag til at sikre et sundhedsvæsen i det grønlandske samfund. Det kommer vi til at mangle, og det bekymrer mig. Vi vil rigtig gerne uddanne vores egne først og fremmest, og det gør vi jo også. Heldigvis ser vi også, at der er flere og flere, der bliver uddannet. Men jeg er bekymret for, at vi generelt bliver færre og færre i Grønland.

Kl. 13:19

Fjerde næstformand (Karina Adsbøl):

Spørgeren.

Kl. 13:19

Alex Ahrendtsen (DF):

Så lad os definere, hvad en inuit er. Skal man være 100 pct. inuit for at være inuit? 70 pct.? 50 pct.? 20 pct.? Er man inuit, hvis man f.eks. ser dansk ud som fru Aki-Matilda Høegh-Dam, eller er man ikke?

Kl. 13:19

Fjerde næstformand (Karina Adsbøl):

Ordføreren.

Kl. 13:19

Aaja Chemnitz (IA):

Det er jo en lang og kompliceret debat, som skal tages hjemme i Grønland først og fremmest, vil jeg sige. IA er et parti, som omfavner den mangfoldighed, der er i det grønlandske samfund. Jeg er primært dansktalende grønlænder, og jeg oplever også nogle gange, at der er nogle, der siger til mig, at jeg ikke er en rigtig grønlænder, eller at man laver en definition af, hvem der er en rigtig grønlænder. Det synes jeg er forkert. Jeg synes, at det er vigtigt at sige, at alle, der er i Grønland, som bidrager til det grønlandske samfund, er en del af det grønlandske samfund og skal have lov til at være der.

Kl. 13:20

Fjerde næstformand (Karina Adsbøl):

Så er det hr. Anders Kronborg, Socialdemokratiet.

Kl. 13:20

Anders Kronborg (S):

Tusind tak for en tale, der kom, synes jeg, rigtig flot rundt. For nogle år siden fik ordføreren Dialogprisen. Jeg må bare sige, at det var fuldt fortjent. Jeg oplever ordføreren som en brobygger her i Folketinget. Jeg tror også, man som folketingsmedlem skal være meget ærlig, når man er valgt i Danmark, som jeg selv er, om, at vi ikke ved alt om Grønland. Og der må jeg bare sige, at i det daglige herinde bidrager ordføreren rigtig meget til forståelsen både af de udfordringer, der er på Grønland, men så sandelig også af de mange styrker, som Grønland har.

Mit spørgsmål går lidt på de grønlændere, der bor i Danmark. For skal et rigsfællesskab fungere, og skal det være i harmoni og samhørighed, skal man jo også sikre, at uanset hvor man bor henne i riget, har man muligheder, og man har det godt. Der tror jeg nok vi må erkende, at der er grønlandske medborgere i Danmark, danske statsborgere, som er på kanten af samfundet. Der kunne jeg godt tænke mig at spørge ordføreren, om der er noget i den forbindelse, vi kunne gøre endnu bedre for at få alle med.

Kl. 13:21

Fjerde næstformand (Karina Adsbøl):

Ordføreren.

Kl. 13:21

Aaja Chemnitz (IA):

Mange tak, og også tak for de fine kommentarer, og tak for at sige det her med at være ærlig, for det er jeg meget enig i. Det skal man også være, når man er valgt i Grønland og kommer fra Grønland. Det kan også indimellem være en lille smule ensomt, vil jeg sige, for vi har selvfølgelig et ansvar for de her 32 områder, og vi har også et ansvar for grønlændere i Danmark, for det er ikke nødvendigvis noget, der står allerøverst på mine danske kollegaers liste og opgaver, der skal løses. Så der er meget at se til.

Jeg kunne rigtig godt tænke mig, at vi havde et fokus på at få folk i arbejde og sikre dem tag over hovedet. Det synes jeg er nogle grundlæggende menneskerettigheder, som jeg synes vi måske har glemt lidt i hele det her med at have fokus på det sociale område. Vi har lidt tendens til at forsøge at fastholde folk i en social situation frem for hurtigt at integrere folk, når de kommer. Men det er også i en erkendelse af, at Grønland og Danmark er to vidt forskellige lande både sprogligt, i forhold til netværk og i forhold til at få anerkendt sin uddannelse eller sin erfaring hjemme fra Grønland. Så lad os da hurtigt få dem ud på arbejdsmarkedet.

Kl. 13:22

Fjerde næstformand (Karina Adsbøl):

Tak. Spørgeren.

Kl. 13:22

Anders Kronborg (S):

Jeg synes, det var et rigtig spændende indspark, og jeg tænker bare sådan højt nu, om ikke det var noget, ordføreren ville være med til at tage initiativ til vi måske kunne sprede endnu mere ud i vores, synes jeg, konstruktive dialogbaserede arbejdet i Grønlandsudvalget.

Kl. 13:22

Fjerde næstformand (Karina Adsbøl):

Ordføreren.

Kl. 13:22

Aaja Chemnitz (IA):

Mange tak. Jo, meget gerne. Sammen med en af rådmændene i Aalborg har vi fået etableret en tænketank, som netop skal have fokus på ressourcerne og på, hvordan vi får endnu flere ud i arbejde, og hvordan vi sikrer, at endnu flere har et bedre liv, når de så kommer fra Grønland til Danmark. Der starter vi i Aalborg. Vi har fået afsat 3 mio. kr. til et frikommuneforsøg, hvor vi forsøger at få endnu flere grønlændere ud i arbejde, for det mener jeg er et vigtigt fokusområde, der bør være.

Kl. 13:23

Fjerde næstformand (Karina Adsbøl):

Tak. Så er det fru Trine Pertou Mach fra Enhedslisten.

Kl. 13:23

Trine Pertou Mach (EL):

Tak for det, og tak til ordføreren for en virkelig fin tale. Også tak for generelt at bruge taletiden både her i salen, men også i det hele taget i den offentlige debat på at tale om svære ting, men på en måde, hvor vi forsøger at finde fælles fodslag frem for at trække os længere væk fra hinanden. Det er utrolig værdsat. Det andet gør ikke noget godt ved den politiske dialog.

Jeg har et meget konkret spørgsmål, som i virkeligheden var noget, vi kun nåede ganske kort, da jeg selv stod på talerstolen før. Det er om det her med store statslige arbejdspladser og placeringen af Arktisk Kommando uden for Nuuk. Vil ordføreren ikke sige, hvad ordførerens og ordførerens partis ønske er på den front?

Kl. 13:24

Fjerde næstformand (Karina Adsbøl):

Ordføreren.

Kl. 13:24

Aaja Chemnitz (IA):

Mange tak. Man kan sige, at overordnet er noget af det, vi ønsker på forsvarsområdet, hvis jeg må hæve det lidt op i helikopteren, at have fokus bl.a. på overvågning, for vi ved ikke nok. Vi ved, vi er nødt til at have mere fokus på cybersikkerhed og kritisk infrastruktur, men vi er også nødt til at sikre, at der er flere, der bliver uddannet, så vi har en form for fødekæde af folk, der kan komme ind i Arktisk Kommando. Så det er nogle af de ting, vi kigger lidt ind i.

Specifikt i forhold til Arktisk Kommando kunne man jo f.eks. forestille sig, at dele af den operative del var i Kangerlussuaq, mens en del af ledelsen var i Nuuk. Det kunne jo være en god pragmatisk løsning at tænke det ind. Jeg tror, at Kangerlussuaq bliver et knudepunkt og en form for puslespil, som vi er nødt til at have en dialog om mellem Grønland og Danmark, og hvor vi ser, hvordan vi kan lægge flere forskellige brikker i forhold til at sikre, at det bliver en velfungerende by, som selvfølgelig både har et militært fokus, men også har et civilt fokus.

Kl. 13:25

Fjerde næstformand (Karina Adsbøl):

Så er der ikke flere korte bemærkninger. Tak til ordføreren. Vi går videre i ordførerrækken til fru Anna Falkenberg fra SP, Færøerne. Værsgo.

Kl. 13:25

(Ordfører)

Anna Falkenberg (SP):

Tak for ordet. Sammenhængskraft – kohæsion – som begreb stammer oprindelig fra fysikkens verden. Der bruges det til at forklare faste og flydende legemers tilbøjelighed til at hænge sammen. Social kohæsion handler om de mekanikker, der forefindes bag tilbøjeligheden til at hænge sammen.

Men her er der altså tale om sociale fænomener i både lille og stor skala. Den franske sociolog Émile Durkheim opsatte en række punkter for at forklare denne kohæsion: kraften, der får os til at hænge sammen, solidaritet, netværk, fælles værdier, territorialt tilhørsforhold for blot at nævne nogle af dem. I Danmark har begrebet, siden daværende socialminister Karen Jespersen i 1994 fik det oversat og implementeret som social sammenhængskraft, haft en underliggende tone af et nationalt, kulturelt og folkeligt værdifællesskab, et fællesskab, som skal benyttes mod diverse splittelsesfaktorer.

Som fortaler for et stærkt rigsfællesskab kan jeg godt lide begrebet sammenhængskraft. De tre lande i rigsfællesskabet står stærkere, når vi – ja – hænger sammen. Men der er jo nogle kulturelle forskelle på Danmark og Færøerne. I elsker røde pølser, vi spiser ordentlig mad som grind, spæk og fermenteret lammekød; I snakker meget, vi knap så meget; I kommer til tiden, mens vi altid kommer mindst 5 minutter for sent; og sådan kunne jeg blive ved. Men værdimæssigt står vi det samme sted, og det er det, vi skal værne om.

Demokratiet er i disse dage truet fra russisk side. Russerne truer også sammenhængskraften i rigsfællesskabet. PET vurderer i den nyeste rapport om spionagetruslen, at færøske og grønlandske politikere samt folk i centraladministrationen er i høj risiko for at være udsat for spionage fra russisk og kinesisk side. Og i den samme rapport advarer PET imod, at Rusland forsøger at skabe splid internt i kongeriget og vores forhold til USA. Advarslen er langtfra ny. Allerede i 2016 advarede ambassadør Peter Taksøe-Jensen om, at sammenhængskraften i riget er vigtig i forhold til håndhævelsen af vores interesser i Arktis og Nordatlanten. Vi må ikke gå i fælden, når verdens øjne ser en mulighed for at sætte kiler og eventuelle sprækker i fællesskabet. Det kommer der i hvert fald ikke noget godt ud af.

Den første udsendelse af dokumentaren »Skyggekrigen« skabte røre i det offentlige rum med mange lange kommentartråde, indslag fra Færøerne i de danske medier, analyser, og ja, et kor af kritik. Med gru kunne vi høre formanden for Det Konservative Folkeparti fremføre, at partiet lagde op til at tage et sagsområde fra Færøerne og gøre det til udenrigs- og sikkerhedspolitik, altså et dansk anliggende. Udtalelsen må have vakt glæde i den russiske ambassade, altså optræk til ballade, formindsket sammenhængskraft og en mulighed for at presse en kile ind. Regeringen har til gengæld holdt stand. Når journalisterne har spurgt, har svaret været konkret, og det er det stadig, altså at fiskeriaftaler er et færøsk anliggende, og det glæder mig. Det er ikke svært at forestille sig konsekvensen af, at Danmark tager fiskeriaftalerne ud af hænderne på den færøske regering: Uro, store opstande og brænde på bålet til løsrivelseskræfterne.

Vil det styrke sammenhængskraften i kongeriget? Nej, tværtimod. Allerede under den forrige regeringsperiode på Færøerne blev der dannet grundlag for nye tider i rigsfællesskabet. Min partiformand Bárður Nielsen var lagmand, da et nyt kontaktudvalg mellem regeringstoppene i de tre lande i kongeriget blev dannet. Her skal udenrigs- og sikkerhedspolitik drøftes, altså en modernisering af rigsfællesskabet, hvis man spørger mig. Inddragelse i udenrigs- og sikkerhedspolitik har alt at sige. Rigtige beslutninger kræver et godt vidensgrundlag. Vidensdeling giver jo både færøske og danske myndigheder mulighed for at træffe de rigtige beslutninger. Det er første gang, Grønland og Færøerne får indflydelse på udenrigs-, forsvars- og sikkerhedspolitik på den her måde.

Kl. 13:30

I talende stund er landsstyret og det politiske system på Færøerne i gang med at træffe en beslutning om, om fiskerisamarbejdet med Rusland skal fortsatte eller ikke. Det synes jeg de skal have lov til at arbejde med i fred og ro, for det er på Færøerne, beslutningen skal træffes.

Men vi kan gå endnu længere med at sikre, at alle parter i fællesskabet bliver hørt, og at de gives mulighed for at komme med viden, og det skal vi. F.eks. har der i flere år været tale om et parlamentarisk samarbejde mellem Det Udenrigspolitiske Nævn i Folketinget og udenrigsudvalgene på Færøerne og i Grønland. Det vil styrke de færøske politikeres viden, og det vil også gavne processen med at træffe afgørelser.

Mine grønlandske kollegaer fru Aaja Chemnitz og fru Aki-Matilda Høegh-Dam har kritiseret regeringen for at ignorere Grønland i forbindelse med at udnævne en arktisk ambassadør. Jeg slutter mig sådan set til dem og tilføjer: Hvorfor kun udnævne én? Hvorfor ikke alle tre, altså en for hver rigsdel? Det ville i den grad gavne sammenhængskraften, og samtidig vil det sikre, at alle tre rigsdeles interesser vil blive hørt og varetaget.

Her afslutningsvis skal jeg hilse fra hr. Christian Friis Bach fra Radikale Venstre og beklage, at han ikke kunne være her i dag, men han takker for redegørelsen, og Radikale Venstre bakker op om den. Så tak for en god debat her i dag, og tak for ordet.

Kl. 13:31

Fjerde næstformand (Karina Adsbøl):

Tak til ordføreren. Der er en kort bemærkning til hr. Alex Ahrendtsen fra DF. Værsgo.

Kl. 13:31

Alex Ahrendtsen (DF):

Forsvaret af Nordatlanten og Arktis er jo uhyre vigtigt, især i denne situation, og hidtil har Danmark jo stået for den opgave. Danske sømænd og af og til også grønlandske og færøske har deltaget, men som regel er det danskere, der står for bevogtningen, overvågningen, inspektionen og også hjælpen, og de har jo lidt afsagn. De har jo været væk fra familien, men de har gjort det for at tjene rigsfællesskabet.

Hvad er ordførerens holdning til, at færinger fremover kan komme til at aftjene værnepligt sammen med grønlændere? Det er i hvert fald et forslag, som Dansk Folkeparti har i sinde at tage med til forhandlingerne. Vi synes egentlig, det er meget rimeligt, at færinger og grønlændere også er med til at aftjene værnepligten og dermed er med til at beskytte Nordatlanten og dermed også Færøerne. Hvad er ordførerens holdning til, at færinger aftjener værnepligt?

Kl. 13:32

Fjerde næstformand (Karina Adsbøl):

Ordføreren.

Kl. 13:32

Anna Falkenberg (SP):

Først og fremmest tak for spørgsmålet. Men der er lige en rettelse i forhold til inspektionen af Færøerne. For det er jo egentlig et færøsk område, som det færøske selskab Vørn varetager og så selvfølgelig i et samarbejde med Arktisk Kommando og forsvarets skibe oppe på Færøerne.

I forhold til værnepligten stiller jeg og Sambandspartiet os ikke direkte negativt over for det. Vi vil gerne drøfte det, men vi synes også, der kommer nogle praktiske omstændigheder ind, der vil gøre det lidt besværligt. Der er mange færinger, der i dag benytter sig af muligheden for frivilligt at træde ind som værnepligtige, og umiddelbart synes jeg, at den ordning fungerer rigtig godt. Men det er selvfølgelig nogle ting, vi kan drøfte videre.

Kl. 13:33

Fjerde næstformand (Karina Adsbøl):

Spørgeren.

Kl. 13:33

Alex Ahrendtsen (DF):

Kunne man forestille sig, at værnepligten hovedsagelig blev aftjent i flåden? Den danske flåde har jo besvær ved at fylde alle pladserne. Det er ca. 88 pct., der bliver fyldt, og der er simpelt hen 12 pct., som ikke bliver fyldt. Kunne man tænke sig, at færingerne var med til den del, netop fordi det jo er en stor søfartsnation?

Kl. 13:34

Fjerde næstformand (Karina Adsbøl):

Ordføreren.

Kl. 13:34

Anna Falkenberg (SP):

Det er vi i den grad, og det er også noget, vi er meget stolte af. Så det er noget, vi kan drøfte videre, når vi kommer til forsvarsforligsforhandlingerne. For jeg synes, det er en spændende tanke. Men der er selvfølgelig nogle praktiske ting, jeg skal have svar på fra ministerierne, altså hvordan det kan lade sig gøre, og hvordan rammen for det eventuelt kan blive.

Så jeg kan ikke her på stående fod sige, at det skal vi bare gøre, men jeg vil meget gerne tage diskussionen internt i forhandlingsrummet.

Kl. 13:34

Fjerde næstformand (Karina Adsbøl):

Tak. Så er det fru Sólbjørg Jakobsen, LA. Værsgo.

Kl. 13:34

Sólbjørg Jakobsen (LA):

Tak, og tak for en god tale. Normalt plejer vi at sende hinanden en lille, sjov færøsk hilsen, men i anledning af hvilken scene vi har haft her i dag, tænker jeg, vi holder os til dansk.

Jeg ville gerne italesætte den her elefant i rummet, som er, at der har været meget om det her med fiskeri og handelsskibe fra Rusland, som har været på Færøerne, hvor der også er fundet noget spionageudstyr på dem, og her synes jeg, at ingen er i tvivl om, at fiskeriaftaler jo er et færøsk anliggende, og at der så er noget respons fra Danmark om, at hvis det så har karakter af forsvars-, udenrigs- eller sikkerhedsmæssig politik, bliver det automatisk et dansk anliggende, som man bare skal tage med det samme.

Kan ordføreren måske være enig med mig i, at man måske kan se det som en styrke, hvis vi får en snitflade og man så kan forene sine styrker og samarbejde om at udnytte, hvad vi kan, for at løse situationerne?

Kl. 13:35

Fjerde næstformand (Karina Adsbøl):

Ordføreren.

Kl. 13:35

Anna Falkenberg (SP):

Tak for spørgsmålet først og fremmest, og ja, jeg tænker, vi holder os til dansk. I forhold til det vil jeg sige, at det har været fiskeriskibe og ikke handelsskibe – det er meget vigtigt, at den der distinktion lige bliver klargjort.

Det, mit budskab i talen ligesom gik ud på, var, at det handler om, hvordan vi italesætter det. For hvis partier herinde i salen siger, at de ønsker at styrke rigsfællesskabet og de ønsker at bevare det, så handler det om, at man ikke skal gøre sig selv en bjørnetjeneste ved at italesætte det sådan, at følgevirkningerne bliver, at der kommer andre debatter, der bliver skabt på Færøerne, som pludselig bliver: Skal vi gøre det rigtige i forhold til Rusland, eller skal vi gøre, hvad danskerne siger?

Det er det, jeg synes er ærgerligt, i den retorik, der har været. Men selvfølgelig er der jo alle de gråzoner, der opstår mellem sikkerhedspolitik og andre ressortområder. Det er jo gråzoner, som vi skal finde nogle redskaber til og finde ud af, hvordan vi kan blive bedre til at træffe beslutninger fælles, for jeg synes, vi skal gøre det i fællesskab og udnytte hinandens kompetencer.

Kl. 13:36

Fjerde næstformand (Karina Adsbøl):

Spørgeren.

Kl. 13:36

Sólbjørg Jakobsen (LA):

Tak, og tak for opklaringen. Og ja, jeg er helt enig og deler ordførerens betragtning der; jeg finder det lidt sørgeligt, at man skal se det som et enten-eller, når jeg klart fornemmer et fælles mål, i forhold til hvem den rigtige fjende er i den her sag eksempelvis. Så tak for det.

Kl. 13:37

Fjerde næstformand (Karina Adsbøl):

Ordføreren.

Kl. 13:37

Anna Falkenberg (SP):

Ja, det er nemlig det. Altså, vi er jo helt enige i, hvad udgangspunktet er for den her debat. Det handler om, hvordan vi italesætter den, så vi ikke skaber en anden debat, som så forvrænger den debat og den beslutning, vi faktisk skal til at træffe. Så det synes jeg er meget, meget vigtigt.

Men jeg synes også, debatten om, hvordan vi træffer de her beslutninger, er meget vigtig. Altså, er det kun regeringerne, der gør det – regeringerne imellem – eller skal vi også inddrage parlamenterne i rigsdelene mere i de her sikkerhedspolitiske beslutninger, som man jo gør i Danmark?

Kl. 13:37

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre i ordførerrækken til hr. Sjúrður Skaale, JF. Værsgo.

Kl. 13:37

(Ordfører)

Sjúrður Skaale (JF):

Tak for det. »Jeg er fuldstændig ligeglad med de fiskeriaftaler.« Sådan sagde Det Konservative Folkepartis formand forleden i DR-programmet »Skyggekrigen«, og det er blevet genspillet mange gange af samme kanal siden. Er det mon kun, fordi DR er så betaget af en politiker med grundfæstede værdier, der samtidig er stærk og handlekraftig, og at hans ord derfor har fortjent at blive brændt ind i folks bevidsthed? Eller kan grunden måske også tænkes at være, at Søren Pape Poulsens ord var en reaktion på DR's afsløringer og dermed også var med til at løfte DR op, at Søren Pape Poulsens kontante og vrede ord viste betydningen af DR's arbejde, og at der i ordene og i vreden lå en anerkendelse af DR's store indsats for den nationale sikkerhed? I hvert fald var billedet, der stod tilbage, at det er DR's journalister, der agerer, mens politikerne reagerer. Der var ingen tvivl om, hvem der fik den anden til at flytte sig, hvem der havde magten.

En fri og gravende, pågående presse er fuldstændig afgørende for et sundt demokrati. Uden den er der ikke noget sundt demokrati. Men journalister har én ting tilfælles med politikere. De vil også gerne have magt. De vil også gerne sætte dagsordenen. De vil også gerne bestemme, hvad der tales om, hvad der tænkes på. Sådan er vi på begge sider af kameraet. Måske er os, der sidder her, en undtagelse, men der er ikke mange undtagelser. Jo mere en afsløring bliver pumpet op, jo mere bliver journalisten, der står bag afsløringen, også pumpet op. Og måske er det nogle gange grunden til, at afsløringen bliver pumpet op.

Da Søren Pape Poulsen sagde, at han var fuldstændig ligeglad med fiskeriaftaler, havde han lige fået stukket en afsløring op i næsen. Han var i journalisternes vold under pres, og han skulle her og nu give en reaktion, der viste, at han var en seriøs og handlekraftig politiker. Og han vidste også, at jo større anerkendelse af journalisternes arbejde han gav gennem en kraftig reaktion, jo større eksponering af Søren Pape Poulsen. At det var hensigten, kan vi måske se ud fra det faktum, at Det Konservative Folkeparti ikke har nogen mandater til stede her i dag, hvor vi diskuterer substansen i stedet for at aflevere oneliners.

Jeg vil gerne benytte lejligheden til at advare imod det, som Det Konservative Folkepartis formand sagde. For hvis den udtalelse var kommet fra regeringen, ville den have medført en krise mellem vores lande. For hvis man er ligeglad med Færøernes fiskeriaftaler, er man ligeglad med det, som fællesskabet består af; det, der har gjort det til en succes, nemlig respekten for hinanden. Så er man ligeglad med færøske myndigheder, ligeglad med vores beføjelser, faktisk ligeglad med Færøernes demokrati. Og man kan ikke i sikkerhedens navn for at beskytte demokratiet sætte demokratiet til side. Sikkerhedspolitik er formelt set et dansk anliggende, men fiskeripolitik er et færøsk. Og i disse dage er der fuldstændig totalt hundrede procent overlap mellem de to. Derfor må vi gå varsomt frem.

Demokrati handler ikke om, at man skal træffe den ene eller den anden beslutning, men om, hvordan kollektive beslutninger træffes. Det handler om en proces. Det betyder ikke, at alle beslutninger er lige gode, slet ikke når det handler om sikkerhed, om ansvar i verden og loyalitet over for vores allierede. I en situation som den aktuelle kan ingen tillade sig at være uansvarlig. Lige så lidt som man i Danmark kan være ligeglad med fiskeriaftaler, som Færøerne indgår, lige så lidt kan man på Færøerne være ligeglad med sikkerhedspolitik. Det siger sig selv.

Kl. 13:42

Selv om man på Færøerne nok ikke er så bange for den spionage, som blev blæst så meget op i DR's udsendelser, så er det åbenbart, at situationen er alvorlig – ikke på grund af de her afsløringer i tv af ældgamle radioapparater om bord på russiske skibe, men på grund af den russiske diktators ord, hensigter og handlinger: den massive militære opbygning på Franz Josefs Land nordøst for Svalbard og Kolahalvøen; flåden af ubåde i samme område; den nye maritime doktrin, der klart siger, at civile skibe kan inddrages i Ruslands krigsindsats; diktatorens klare tale og erklæringer om, at Vesten er Ruslands fjende; og først og fremmest forbrydelserne i Ukraine, der viser, at der er vilje til at sætte handling bag alt det her.

Set i det lys er det naturligvis ikke holdbart, at skibe, der formelt og principielt kan udgøre en del af Ruslands krigsmaskine, i stort antal ligger i færøske havne, specielt ikke når et af skibene er under meget stærk mistanke for at have begået sabotage i Norge.

Lagtinget har fordømt Ruslands gerninger. Man har støttet Ukraine, man har taget flygtninge, man har tilsluttet sig EU's sanktioner, men lige så lidt som andre vestlige lande kunne stoppe med at købe russisk gas fra den ene dag til den anden, lige så lidt kunne man opsige den næsten 50 år gamle fiskeriaftale den 24. februar sidste år, altså, det samarbejde, som giver omtalte skibe adgang til vores havne. Men alle de partier, der har magten i dag, sagde klart før valget, at det tætte samarbejde med Rusland skulle høre op.

Jeg har ikke nogen stemme i Lagtinget, jeg kan heller ikke sige, hvad man vil gøre, men jeg har fuld tillid til, at de færøske myndigheder for det første gør det, som er nødvendigt for sikkerheden, for os og for vores allierede, vores naboer, og for det andet gør det, som er politisk og moralsk anstændigt at gøre. Jeg er sikker på, at man ikke er fuldstændig ligeglad med det, ligesom jeg er sikker på, at den danske regering ikke er fuldstændig ligeglad med de færøske myndigheders beføjelser. Jeg er sikker på, at man lander et godt sted, de tragiske forhold taget i betragtning. Jeg er sikker på, at det færøske demokrati forbliver intakt, og forudsætningen for det gode forhold mellem Danmark og Færøerne er jo, at det forbliver intakt.

Til sidst vil jeg sige: Grundloven er 70 år gammel. Der har i dag været talt en del om formaliteter, betegnelser og statsretlige ordninger. Grundloven beskriver, som jeg har sagt mange gange, noget, som ikke findes, nemlig en dansk enhedsstat. Man kan ikke se rigsfællesskabet, når man læser grundloven. Det kan man simpelt hen ikke. Hvis der er et ønske om at tage de her ting op til debat, må man også fra dansk side spørge sig selv: Er det rigtigt, at vi har et fællesskab med tre lande og en grundlov, der beskriver en enhedsstat, ét parlament, én regering osv. osv.? Hvis man er åben for at tage den diskussion og formelt etablere en føderation, hvad vi jo reelt lever i, så er vi mange, der er åbne for den diskussion.

Hjemmestyreloven fylder 75 år i år. Formanden for mit parti på det tidspunkt, hvor den blev etableret, sagde, at det var det smukkeste blad i Danmarks historie. Den er meget omstridt, men hvis man ser på realiteterne, indholdet, er der ingen tvivl om, at den ordning, som blev  indført i 1948, har været en meget stor succes. Vi har udviklet et samfund med meget få mennesker, som er meget selvstændigt både økonomisk, politisk, kulturelt osv. Vi har egne relationer til andre lande og står stærkt på mange felter. Man kan ikke sige andet, hvis man kigger på virkeligheden, end at det har været en succes.

Til allersidst vil jeg sige: Udenrigsministeren har meget klart sagt, at Færøerne vil få svært ved at opnå bedre aftaler med EU og Storbritannien, hvis ikke samarbejdet med Rusland stopper. Jeg ved ikke, om statsministeren kunne sige noget mere om det, for der ligger ligesom et løfte i det, nemlig at hvis vi stopper samarbejdet med Rusland, vil EU's markeder stå mere åbne for vores varer. Hvis det er tilfældet, vil det være nemt at afslutte forholdet til Rusland. Som det er nu, hvor der er meget høje toldmure, der udelukker færøske forædlede varer fra EU's markeder, er det meget svært.

Kl. 13:48

Fjerde næstformand (Karina Adsbøl):

Tak til ordføreren. Der er en kort bemærkning til hr. Alex Ahrendtsen, DF. Værsgo.

Kl. 13:48

Alex Ahrendtsen (DF):

Jeg er meget enig i det sidste, som ordføreren sagde, men jeg vil nu stille det samme spørgsmål til hr. Sjúrður Skaale, som jeg har stillet til fru Anna Falkenberg, nemlig om værnepligt. Hvad er ordførerens holdning til, at færinger skal aftjene værnepligt på linje med danskere og forhåbentlig også grønlændere? Vi er jo fælles om at forsvare Nordatlanten, og færinger har jo en lang tradition for søfart, så det ville jo være et fantastisk aktiv at få færinger ind i den danske flåde.

Kl. 13:48

Fjerde næstformand (Karina Adsbøl):

Ordføreren.

Kl. 13:48

Sjúrður Skaale (JF):

Jeg har brugt en del tid på at arbejde for færøske veteraners forhold, for der er en tradition for søfart, men der er også en lang tradition for, at færinger frivilligt aftjener værnepligt og er udsendt for den danske hær alle mulige steder i verden. Der findes også færøske soldater, i hvert fald én færøsk soldat i Ukraine i disse dage. Så man viser et engagement.

Om det formelt skal være således, at værnepligten skal indføres som et krav, er en diskussion, jeg er åben for, men så skal man også tage hensyn til andre ting, for hvem har så bestemmelsesretten over det? Så det kræver, at de færøske myndigheder får en større indflydelse på, hvordan disse færinger, som skal aftjene værnepligt, bliver brugt, og hvad de bliver udsendt til osv. Men det er ikke en diskussion, jeg lukker af for fra start.

Kl. 13:49

Fjerde næstformand (Karina Adsbøl):

Spørgeren.

Kl. 13:49

Alex Ahrendtsen (DF):

Jeg forstår også svaret som ikke en afvisning. Så til slut vil jeg egentlig bare fortælle hr. Sjúrður Skaale og for så vidt også fru Anna Falkenberg, at Dansk Folkeparti afholder et 2-dages gruppemøde på Færøerne for første gang i partiets historie. Det gør vi i slutningen af juni, og vi ser vældig meget frem til at komme derop. Og der vil vi selvfølgelig også diskutere rigsfællesskabet og rigsfællesskabets fremtid på mødet.

Kl. 13:50

Fjerde næstformand (Karina Adsbøl):

Ordføreren.

Kl. 13:50

Sjúrður Skaale (JF):

Dansk Folkeparti skal være mere end velkommen til at besøge os. Jeg mener, at det var Venstre, som i lang tid havde en tradition for at holde gruppemøder på Færøerne – jeg mener, det var under Anders Fogh Rasmussen. Men Dansk Folkeparti er meget velkommen til at genoptage den tradition.

Kl. 13:50

Fjerde næstformand (Karina Adsbøl):

Så er det hr. Peter Skaarup, Danmarksdemokraterne. Værsgo.

Kl. 13:50

Peter Skaarup (DD):

Tak til hr. Sjúrður Skaale for en sædvanligvis god tale, sådan som vi også har oplevet det tidligere. I forhold til det, som hr. Sjúrður Skaale siger med hensyn til fiskeriaftalen, synes jeg det var en rigtig god nyhed fra hr. Sjúrður Skaale om, at man overvejer at stoppe denne aftale, der jo betyder, at russiske fiskerfartøjer kan anløbe færøske havne uden forhindringer. Men jeg kunne bare godt tænke mig at høre hr. Sjúrður Skaale ud fra den tale, han holdt, om ikke det er rigtigt, at man jo sådan set godt vidste, at der var en invasion i Ukraine, da man indgik aftalen sidst, altså her i slutningen af sidste år.

Kl. 13:51

Fjerde næstformand (Karina Adsbøl):

Ordføreren.

Kl. 13:51

Sjúrður Skaale (JF):

Først vil jeg sige, at når man overvejer det, er det da, fordi det selvfølgelig er en diskussion på Færøerne. Jeg sidder, som jeg sagde, ikke i hverken landsstyret eller Lagtinget, så jeg kan ikke sige, hvad der bliver gjort, men jeg følger diskussionen tæt og tager også del i den selv.

Jo, det er rigtigt, at man vidste, at der var en invasion, da aftalen blev indgået, lige så vel som man har vidst, at der var invasion, når man har købt gas fra Rusland fra europæisk side. Man kan ikke nedlægge et stort erhverv fra den ene dag til den anden, som rammer en masse fabrikker, en masse rederier, en masse familier – det kan ikke lade sig gøre altså. Man vil i hvert fald ikke overleve politisk, hvis man gjorde det.

Der et tale om en kæmpestor omlægning, for færingerne har fisket i Barentshavet i mere end 100 år ud i et, og vi har haft en aftale siden 1977 med Sovjetunionen skråstreg Rusland. Derfor tager det tid at omlægge et erhverv, som i så høj grad er bygget op omkring den aftale. Jeg afventer i stor spænding, hvad landsstyret kommer frem til om nogle få dage.

Kl. 13:52

Fjerde næstformand (Karina Adsbøl):

Jeg ser ikke, at der er flere korte bemærkninger, så tak til ordføreren. Og så går vi videre til statsministeren.

Kl. 13:52

Statsministeren (Mette Frederiksen):

Tak for det, og tak for en god og lang debat, kan man vel godt tillade sig at sige nu her fredag eftermiddag. Jeg vil sige indledningsvis, at jeg er enig i hr. Sjúrður Skaales bemærkninger om, at det jo er i en debat som den her i dag, at vi har muligheden for også at få nuancerne frem, og derfor er det da en god debat at prioritere for alle Folketingets partier. Der er nogle enkelte, der ikke har haft muligheden for at være til stede i dag. Så vil jeg sige, at jeg egentlig fornemmer, at der er et ret godt samarbejde mellem mange af ordførerne, både hvad angår Færøerne og Grønland og rigsfællesskabet under et. Det er positivt, og det håber jeg fortsætter, for jeg tror, at man vil kunne klare og løse og håndtere mange af de mindre udfordringer, hvis Folketingets partier og de nordatlantiske mandater evner at arbejde tæt og fortroligt og tillidsfuldt sammen.

Så har vi jo været vidt omkring. På et tidspunkt, når man lyttede til debatten, var det, som om man enten skulle være bartender eller i fængsel for rigtig at interessere sig for rigsfællesskabet, og der tror jeg nok, at det er lidt forkert bare at opstille det sådan for hinanden, om end det lyder som et festligt værtshus, vil jeg sige. Og det kan jo være, at vi på et tidspunkt skal have en fælles ekskursion med Folketingets partier og regeringen for at komme et spadestik dybere ned i de forhold, der vedrører rigsfællesskabet. Jeg melder mig i hvert fald gerne til en sådan studietur.

Jeg synes, at der ligger et godt forslag til vedtagelse. Det er bredt, og der er rigtige mange mandater bag det, og jeg synes, at vægtningen er rigtig.

Så har jeg nogle nedslagspunkter fra dagens debat. Det er klart, at det udenrigs- og sikkerhedspolitiske har fyldt ganske meget. Det skal det også i den situation, som Danmark, verden, rigsfællesskabet og alle indgår i. Jeg synes, at vi kollektivt har den alvor, der skal til i den her situation, og jeg hører sådan set også en bred erkendelse af, at vi skal navigere i en ny verden, hvor sikkerhedspolitikken dels bliver bredere, fordi noget, der engang ikke var sikkerhedspolitik, er blevet til sikkerhedspolitik, og derfor skal vi kunne håndtere flere forskellige dagsordener på en og samme tid på en helt anden måde, end vi har været vant til. Men vi skal også kunne navigere som rigsfællesskab, i forhold til at områder, der er hjemtagne, og som vi betragter som et anliggende for henholdsvis Grønland og Færøerne, også kan have enten en udenrigs- og sikkerhedspolitisk dimension eller et udenrigs- og sikkerhedspolitisk ophæng, og i stedet for at komme med hårde ord i den offentlige debat er det langt bedre at finde en vej i et mere vanskeligt terræn. Og det bliver et mere vanskeligt terræn, men det er et vilkår, og det er et vilkår for alle lande, og det er et vilkår for rigsfællesskabet, og gør vi det klogt, kan vi også godt håndtere det.

Et andet nedslagspunkt er, at forfatningsforslaget fra Grønlands forfatningskommission har været vendt i dag. Jeg sagde indledningsvis, at jeg forstår det sådan, at man ønsker en intern grønlandsk debat omkring det. Vi må også forstå, at der i hvert fald er et enkelt parti, der gør sig forestillinger omkring folkeafstemninger, og det lyder ikke, som om der har været så stor opbakning til det ønske. Til gengæld lytter jeg mig til, at der egentlig er ret bred opbakning til, at når der er et grønlandsk ønske om at have en grønlandsk debat om forfatningsforslaget, ja, så skal vi andre respektere det, og det har regeringen i hvert fald tænkt sig at gøre.

Så er der med rette flere, der har spurgt til de russiske fiskeskibe ved Færøerne og deres aktiviteter, og det er også det, der har været genstand for ordvekslingen her, lige inden jeg gik på talerstolen. Det er en situation, som både regeringen og myndighederne tager meget alvorligt. Jeg vil sige det sådan, at myndighederne selvfølgelig følger det her løbende, og hvad enten det er fiskerbåde eller det er det aktuelle trusselsbillede, skal de aktiviteter, der følger deraf, jo tilpasses dertil. Og jeg har i øvrigt tillid til, at man fra færøsk side træffer de beslutninger, der skal træffes, også på det her område.

Kl. 13:56

Så er der blevet spurgt konkret ind til nogle ting, bl.a. finansieringen af nye vandkraftværker i Grønland. Jeg kan oplyse, at der er et tæt samarbejde mellem Finansministeriet og Grønlands Finansdepartement om sagen, og at arbejdet med den nærmere afklaring forløber planmæssigt i, hvad jeg forstår også er en fælles forståelse. Der har også været rejst det her spørgsmål omkring den arktiske ambassadør, og jeg forstår det sådan, at der er en tæt dialog mellem den danske udenrigsminister og den grønlandske kollega, Vivian Motzfeldt, og at det er noget, man arbejder videre med på det område.

Der er masser af områder, vi kunne have berørt i dag, fordi rigsfællesskabet er så utrolig mange ting, men det her er i hvert fald nogle af spørgsmålene. Og så har der selvfølgelig også været bragt elementer op i debatten, som jeg vil mene vil egne sig til en finanslovsdebat og -prioritering, og det er ikke, fordi jeg på nogen måde skal starte en finanslovsforhandling her i maj måned, men vi har jo efterhånden fået opbygget en ret fin tradition for også at håndtere nogle konkrete udfordringer i rigsfællesskabet via finanslovsforhandlingerne. Så må jeg ikke opfordre til, at man selvfølgelig gør sig sine overvejelser om, hvad der kan være prioriteterne i forhold til næste års finanslov.

Det allerallersidste, jeg vil sige, er, at jeg bliver så ked af det, og det mener jeg virkelig oprigtigt, når unge med grønlandske rødder af den ene eller den anden årsag kommer til Danmark – det kan være et efterskoleophold; det kan være familiemæssige relationer; det kan være for at tage en uddannelse, som man ikke kan tage i Grønland; det kan også være, fordi man ønsker at benytte sig af de muligheder, som det giver at være en del af et rigsfællesskab – og de så bliver mødt af fordomme, som jo ofte har karakter af at være sådan lidt dumme, undskyld mit franske, eller af direkte racisme, som jeg kun kan tage afstand fra, og de på anden vis ikke føler sig hjemme i det rigsfællesskab, som alle skal kunne føle sig hjemme i. Og der har vi en fælles forpligtelse, og det har vi selvfølgelig ikke mindst som politikere, til at tage afstand fra den slags, men også til at understøtte en positiv udvikling, hvor vi altid behandler hinanden ordentligt og med respekt. Tak for ordet.

Kl. 13:59

Tredje næstformand (Karsten Hønge):

Der er en kort bemærkning til fru Aaja Chemnitz, Inuit Ataqatigiit.

Kl. 13:59

Aaja Chemnitz (IA):

Mange tak. Det kom lidt hurtigere end forventet. Men tak for det, og tak for talen. Vores unge er, som statsministeren også var inde på, rigtig vigtige, særlig de grønlandske studerende, som læser her i Danmark. Det vil jo være rigtig interessant at tale med de grønlandske studerende, i forhold til hvordan vi kan sikre, at endnu flere har lyst til at vende hjem til Grønland. Det synes jeg kunne være rigtig interessant, hvis regeringen også vil engagere sig i det spørgsmål. For man kan sige, at vi i Grønland har et ansvar for selvfølgelig at sikre, at vi får dem godt af sted – vi tager os af dem, mens de er i Danmark – men også omvendt, at vi gør en indsats for at få dem hjem igen. Så jeg vil høre, om statsministeren vil være villig til at indgå i et arbejde om at skabe den her dialog omkring de grønlandske studerende, og hvordan vi får dem hjem igen.

Kl. 14:00

Tredje næstformand (Karsten Hønge):

Statsministeren.

Kl. 14:00

Statsministeren (Mette Frederiksen):

Det vil jeg meget, meget gerne. Og det er også noget, jeg har haft lejlighed til at diskutere med fru Aki-Matilda Høegh-Dam tidligere. Faktisk startede det for flere år tilbage. Grønlandske studerende i Danmark er jo lige så forskellige som alle andre. Der er nogle, der kommer hertil med et stærkt netværk og med en meget, meget klar retning for en uddannelse og måske har bopæl hos familiemedlemmer eller andre. Der kan det være lettere at komme til Danmark, og måske har man været vant til at komme i Danmark. Og så er der jo altså unge grønlændere, som måske kommer her for første gang i deres liv og uden et stærkt netværk eller på et studie, hvor der ikke er andre, med hvem man deler sit sprog, sine rødder og sin forankring. Det er i øvrigt også beskrevet meget stærkt i den grønlandske litteratur igennem de senere år, hvad det er, det kulturmøde kan give.

Vi har kun en fælles interesse, og det er, at unge i rigsfællesskabet benytter sig af de muligheder, man har for at dygtiggøre sig og uddanne sig. Der vil en gang imellem gælde nogle særlige vilkår for nogle, og det synes jeg vi skal gøre, hvad vi kan, for at understøtte. Måske kunne jeg også godt tænke mig at engagere mig direkte med nogle af de unge for at høre, hvad barriererne er, og hvad vi kan hjælpe til med fra den danske regerings side.

Kl. 14:01

Tredje næstformand (Karsten Hønge):

Fru Aaja Chemnitz.

Kl. 14:01

Aaja Chemnitz (IA):

Mange tak. Et initiativ, som Inuit Ataqatigiit har taget sammen med Sambandspartiet, er bl.a. at sikre nogle penge til, at unge internt i rigsfællesskabet kan samarbejde. Der vil være en pulje, hvor man har mulighed for at søge nogle penge til projekter, hvor der er flere, der går sammen. Og det er jo et rigtig godt eksempel på, at det er noget af det, vi i virkeligheden bør gøre endnu mere af. Jeg tror rigtig meget på, at når man møder hinanden ung til ung, er det et andet møde, end når det er en voksen, der i folkeskolen fortæller, hvordan tingene f.eks. er i Grønland. Der vil jeg høre, hvad statsministeren tænker om det.

Kl. 14:01

Tredje næstformand (Karsten Hønge):

Statsministeren.

Kl. 14:01

Statsministeren (Mette Frederiksen):

Jeg synes egentlig, det blev sagt ret godt af Liberal Alliances ordfører tidligere. Der har i hvert fald historisk været en skævhed, i forhold til at når man er ung i Grønland eller på Færøerne, er det mere naturligt at forholde sig til Danmark, fordi det kan være, at man skal tage sin uddannelse eller en del af sin uddannelse i Danmark. Det er der i hvert fald mange, der har gjort. Men der er ikke så mange danske unge, der rejser til Færøerne eller Grønland for at tage uddannelse. Der er nogle, der efterfølgende får arbejde og den slags, men jo ikke i samme antal, i hvert fald proportionalt. Derfor understøtter vi i hvert fald meget gerne, hvad vi kan gøre endnu mere for at få skabt et godt ungdomsklima i vores rigsfællesskab.

Kl. 14:02

Tredje næstformand (Karsten Hønge):

Næste korte bemærkning er til hr. Peter Skaarup, Danmarksdemokraterne.

Kl. 14:02

Peter Skaarup (DD):

Tak for det, og tak for statsministerens tale her til sidst. Jeg vil egentlig bare spørge statsministeren, om statsministeren er enig med udenrigsministeren, som har udtalt følgende i forbindelse med de her hyppige besøg af russiske skibe på Færøerne. Han siger den 25. april: Hvis Færøernes ønske om at komme tættere på EU skal gå i opfyldelse, skal Færøerne grundigt overveje, om de vil forlænge deres fiskeriaftale med Rusland. Er statsministeren enig i den udtalelse?

Kl. 14:03

Tredje næstformand (Karsten Hønge):

Statsministeren.

Kl. 14:03

Statsministeren (Mette Frederiksen):

Som jeg sagde det før i forlængelse af hr. Sjúrður Skaales som altid udmærkede og gode ordførertale, har jeg tillid til, at man på Færøerne træffer de beslutninger, der skal til. Jeg har i hvert fald ikke som statsminister oplevet andet end et tæt og godt samarbejde omkring både sanktioner og Vestens forhold til Rusland i det hele taget. Når det drejer sig om EU-spørgsmålet, er jeg selv engageret i at få skabt en tættere sammenhæng mellem Bruxelles, EU og EU's institutioner og så Færøerne, for det er der et stærkt ønske om.

Kl. 14:03

Tredje næstformand (Karsten Hønge):

Spørgeren.

Kl. 14:03

Peter Skaarup (DD):

Jeg synes jo ikke rigtig, at statsministeren svarede. Skulle vi prøve igen?

Kl. 14:03

Tredje næstformand (Karsten Hønge):

Statsministeren.

Kl. 14:03

Statsministeren (Mette Frederiksen):

Jamen jeg forholder mig ikke til citater taget fra den danske presse. Jeg forholder mig til det samarbejde, der er inden for rigsfællesskabet. Og der er det mit meget, meget klare indtryk, at Færøerne ønsker at være en del af det og også har været det. Jeg vil bare sige, at nogle af de sanktioner, der er indført på Færøerne, hvad angår eksport til Rusland, er markante. Det er markant. Og jeg har tillid til, at man også fremadrettet træffer de beslutninger, der skal til. Jeg forstår, at der pågår en diskussion, som endnu ikke er afsluttet.

Kl. 14:04

Tredje næstformand (Karsten Hønge):

Der er ikke flere korte bemærkninger. Tak til statsministeren.

Da der ikke er flere, der har bedt om ordet, er forhandlingen sluttet. Og må jeg sige, at vi klarede den på 4 timer i år; sidste år varede den 6 timer. Hermed er forhandlingen af forespørgslen afsluttet.

Afstemning om de fremsatte forslag til vedtagelse vil som nævnt først finde sted tirsdag den 16. maj 2023.

Det næste punkt på dagsordenen er:

3) 1. behandling af beslutningsforslag nr. B 78:

Forslag til folketingsbeslutning om forsøgsordning med omvendt fodlænke, som skal beskytte ofre for partnervold og stalking.

Af Karina Lorentzen Dehnhardt (SF) m.fl.

(Fremsættelse 16.03.2023).

Kl. 14:04

Tredje næstformand (Karsten Hønge):

Ordføreren for forslagsstillerne vil gerne have ordet for en begrundelse. Velkommen.

Kl. 14:05

Begrundelse

(Ordfører for forslagsstillerne)

Karina Lorentzen Dehnhardt (SF):

Jeg havde faktisk ikke planer om at gå herop på talerstolen først, men jeg bliver nødt til at sige, at vi har begået en lille fejl i det her forslag. Vi har godt nok skrevet, hvad forslaget koster, men vi har ikke skrevet, hvordan det skal finansieres. Det er jo en lille smule uheldigt, så det mener jeg faktisk er en oplysning, man skal have, inden man går i gang med at behandle det her forslag.

Vi har konkret foreslået, at de penge, som det koster at indføre de her fodlænker, skal tages fra reserverne på finansloven – bare så I har det med jer, når I nu skal debattere forslaget. Jeg tænker, at vi tager debatten, og så kan jeg altid samle op på bemærkningerne bagefter. Tak.

Kl. 14:05

Tredje næstformand (Karsten Hønge):

Tak til fru Karina Lorentzen Dehnhardt, SF.

Forhandlingen er åbnet. Den første, der får ordet, er justitsministeren.

Kl. 14:06

Forhandling

Justitsministeren (Peter Hummelgaard):

Mange tak for ordet. Og også tak til fru Karina Lorentzen Dehnhardt og SF for at have fremsat det her beslutningsforslag og for at sætte fokus på et meget vigtigt emne. Partnervold og stalking er som andre personfarlige forbrydelser noget, vi skal tage meget alvorligt og også handle på for at beskytte ofrene. Der er tale om forbrydelser, der rummer en dybt grænseoverskridende og uacceptabel adfærd, som også er en voldsom belastning for dem, der udsættes for den. Det samme gælder gentagne overtrædelser af tilhold. Det er helt uacceptabelt, når de samme personer igen og igen opsøger og chikanerer den, som tilholdet er givet for at beskytte, tilsyneladende helt uden frygt for konsekvenser.

Derfor står det også højt på regeringens dagsorden, at vi sætter hurtigt og konsekvent ind over for dem, der udsætter andre for f.eks. partnervold og stalking. Samtidig skal vi sørge for, at vi beskytter ofrene mod uønsket kontakt fra gerningspersonerne.

Derfor er det også med stor interesse, at jeg har læst om den norske ordning, hvor man bruger omvendt fodlænke til at beskytte ofre for partnervold og stalking. Her kan retten som supplement til f.eks. et tilhold pålægge den dømte at undergive sig elektronisk kontrol ved hjælp af en gps-fodlænke, hvis det skønnes nødvendigt, for at forbuddet overholdes. Kontrollen indebærer, at den dømte ikke må færdes i et geografisk afgrænset område, f.eks. i nærheden af den forurettedes bopæl. Hvis den dømte bevæger sig ind i området, vil der gå en alarm hos politiet, der herefter kan rykke ud til stedet.

Den norske evaluering blev evalueret i 2020, og erfaringerne viser bl.a., at den elektroniske kontrol i form af en omvendt fodlænke har en afskrækkende effekt over for både potentielle voldsudøvere og personer, der er idømt en omvendt fodlænke. Derudover opleves ordningen som et godt beskyttelsestiltag for ofrene, som øger deres livskvalitet og handlerum.

Erfaringerne fra Norge er uden tvivl lovende, og jeg er positivt stemt over for at se nærmere på, om det er muligt at indføre en lignende ordning i Danmark. Ordningen baserer sig på en rigtig grundtanke, nemlig at det må være den, der begår f.eks. stalking, som må bære byrden for at beskytte offeret mod den uønskede kontakt. Det er ikke rimeligt, at det er offeret, der skal leve i utryghed i sit nærområde og få sin frihed begrænset. Det er ikke offeret, der skal tage forholdsregler ved at undgå at færdes bestemte steder eller skifte til hemmelig adresse.

Men inden vi på baggrund af de norske erfaringer uden videre træffer beslutning om at indføre en forsøgsordning i Danmark, er vi nødt til at stå på et mere solidt grundlag. Indførelsen af en forsøgsordning med omvendt fodlænke kræver nemlig et grundigt forarbejde. Vi kan derfor realistisk set ikke stå klar med en forsøgsordning inden udgangen af i år, hvilket er det, der lægges op til i beslutningsforslaget. Kigger vi f.eks. mod Norge, tog det flere år at komme i gang med en forsøgsordning, fordi der var udfordringer med teknologien. Og selv om Norge nu i en årrække har haft en fast ordning, viser erfaringerne, at der fortsat kan være visse udfordringer med teknologien. Det drejer sig bl.a. om, at der kan gå mange falske alarmer til politiet, f.eks. fordi fodlænken løber tør for strøm, eller fordi den dømte opholder sig et sted uden gps-dækning.

Hvis vi går for hurtigt og uforberedt til værks, kan jeg være bekymret for, om vi kommer til at stå med en ordning, som myndighederne ikke er gearet til at håndtere, eller som giver ofrene en falsk følelse af tryghed, fordi teknikken fejler. Derfor er vi nødt til at være grundige. Og når det kommer til it-understøttelse af en forsøgsordning, er det desværre ingen hemmelighed, at vi står med et politi, der er gevaldig presset på it-området. Det lægger begrænsninger på, hvad politiet kan iværksætte af nye projekter og tiltag, der kræver it-understøttelse. Det er vi selvfølgelig nødt til at tage højde for.

Der er således i min optik en række forhold, vi skal have afklaret, inden vi træffer en beslutning. Det drejer sig bl.a. om forhold af it-teknisk, juridisk og økonomisk karakter. Derfor er det endnu for tidligt at sige, om det vil være muligt at indføre en model som den norske i Danmark, og hvad tidshorisonten i givet fald vil være.

Kl. 14:10

Af den årsag og samlet set kan regeringen derfor ikke støtte beslutningsforslaget. Men at regeringen ikke kan støtte beslutningsforslaget, må ikke forstås sådan, at regeringen nu har afvist idéen om omvendte fodlænker – tværtimod. Regeringen er positivt stemt over for idéen, og mine embedsmænd er derfor allerede i gang med de indledende undersøgelser af, om det vil være muligt at indføre en lignende model i Danmark.

Foruden den konkrete undersøgelse vil jeg også nævne, at det fremgår af regeringsgrundlaget »Ansvar for Danmark« fra december sidste år, at regeringen vil sætte ind over for utryghedsskabende adfærd ved bl.a. at se på muligheden for at øge brugen af tilhold. I den forbindelse kommer regeringen til at se nærmere på, hvad der generelt kan gøres for at styrke indsatsen på tilholdsområdet, f.eks. om der er brug for at give myndighederne nye værktøjer som led i indsatsen.

Afslutningsvis vil jeg gerne sige tak til forslagsstillerne for at komme med et meget, meget vigtigt bidrag til, hvordan vi kan styrke indsatsen mod de personer, der gentagne gange overtræder et tilhold eller begår stalking. Vi skal som samfund stå på ofrenes side, og vi skal gøre alt, hvad vi kan, for at give de forurettede en følelse af tryghed og retfærdighed. Jeg ser frem til at få resultatet af undersøgelsen, så vi får en afklaring af, hvilke handlemuligheder vi har. Tak for ordet.

Kl. 14:11

Tredje næstformand (Karsten Hønge):

Den første korte bemærkning er til fru Karina Lorentzen Dehnhardt, Socialistisk Folkeparti.

Kl. 14:11

Karina Lorentzen Dehnhardt (SF):

Jeg er selvfølgelig glad for, at ministeren så åbent tilkendegiver, at det her faktisk er en god idé, og også rent faktisk undersøger det. Men jeg er selvfølgelig en lille smule trist over, at vi ikke bare kan gå i gang, når man nu har en ordning i Norge, som også er ret billig, og som giver ofrene hverdagen tilbage. Det synes jeg jo et eller andet sted er virkelig, virkelig vigtigt. Men kan ministeren så sige noget om tidsperspektivet, i forhold til hvornår undersøgelserne vil være færdige, og hvornår vi ligesom kan tage næste skridt?

Kl. 14:12

Tredje næstformand (Karsten Hønge):

Ministeren.

Kl. 14:12

Justitsministeren (Peter Hummelgaard):

Bare for at sige det klart vil jeg som det første sige, at jeg har meget respekt for det forslag, som SF har fremsat. Jeg forstår også godt, at man kan sidde tilbage og være trist, som fru Karina Lorentzen Dehnhardt kalder det. Det er også en ærgerlig og udfordrende situation, vi står med, med it-udfordringer i politiet, herunder selvfølgelig også behov for afklaringer, både juridiske og økonomiske, og overvejelser for at kunne indføre en sådan ordning.

Jeg har ikke et nærmere tidsperspektiv andet end at sige, at så hurtigt vi har en afklaring, så hurtigt vil vi også trække af på at træffe en beslutning og selvfølgelig indkalde relevante partier til drøftelser af det. Jeg vil endnu en gang understrege, at regeringens afvisning af det konkrete beslutningsforslag i dag ikke skal tolkes eller høres som en afvisning af den grundlæggende rigtige og gode idé med en omvendt fodlænke i Danmark.

Kl. 14:13

Tredje næstformand (Karsten Hønge):

Spørgeren? Spørgeren afstår. Næste korte bemærkning er til fru Mette Thiesen, Dansk Folkeparti.

Kl. 14:13

Mette Thiesen (DF):

Tusind tak. Det var egentlig lidt i forlængelse af det, som fru Karina Lorentzen Dehnhardt sagde. Der er ingen tvivl om, at vi i Dansk Folkeparti også synes, det her er et fremragende forslag, faktisk så fremragende, at jeg opfordrede til, at vi fremsatte det selv, indtil vi fandt ud af, at det havde SF fremsat.

Men jeg undrer mig bare lidt, når vi har en nordisk nabo med et samfund, der ligner vores så meget, og man har en løsning, for det burde jo nærmest være en plug and play-løsning. Derfor undrer det mig meget, det her med, at det virker en lille smule fodslæbende: Altså, man skal have undersøgt, man skal det ene og det andet – når man egentlig har en løsning i et land, der ligner Danmark helt utrolig meget. Så kan ministeren ikke sætte nogle flere ord på, hvad det er, for vi er i hvert fald i Dansk Folkeparti også meget optaget af, at det her forslag jo netop, hvad skal man sige, sikrer, at offeret ikke har nogen ekstra byrder, men at det er stalkeren, den kriminelle, der har de ekstra byrder. Det synes vi jo er den helt rigtige vej at gå.

Kl. 14:14

Tredje næstformand (Karsten Hønge):

Ministeren.

Kl. 14:14

Justitsministeren (Peter Hummelgaard):

Jeg er for det første glad for, at vi er enige om, at det her egentlig lyder til at være en rigtig, rigtig god idé. Derfor vil jeg gerne endnu en gang understrege over for den udbredte skare af borgere i Danmark, der måtte sidde og følge med derhjemme, at regeringens afvisning af det her beslutningsforslag ikke er en afvisning af at indføre omvendt fodlænke i Danmark. Men der er nogle forhold, vi er nødt til at have klarhed over, og det, at vi skal have klarhed over det, skal ikke tolkes, som at vi er fodslæbende. Vi er bl.a. nødt til at have klarhed over, hvad det er for en it-understøttelse, der kræves, og også om der er tekniske udfordringer med at sikre, at teknologien er sikker nok til at værne ofre mod uønsket kontakt. Det skal samtidig ses i sammenhæng med, at vi har betydelige – desværre – it-efterslæb og it-udfordringer i politiet på nuværende tidspunkt, og det er de ting, vi skal have samstemt og koordineret, og vi skal have dannet os et overblik over, hvad der derfor så kræves for også at kunne implementere en lignende ordning i Danmark.

Kl. 14:15

Tredje næstformand (Karsten Hønge):

Fru Mette Thiesen.

Kl. 14:15

Mette Thiesen (DF):

Ja, det hørte jeg godt ministeren sige, og selvfølgelig skal der tages højde for de her forskellige ting. Jeg undrer mig bare, fordi det her jo er en gps-løsning. Jeg tænker, at det ikke nødvendigvis burde være det mest avancerede, igen især ikke, når vores nordiske naboer har indført det. Men jeg håber sådan set, når ministeren siger, at ministeren gerne vil undersøge det, og det er jeg rigtig glad for, at man så også lige taler med dem i Norge og lige hører, hvordan de har skruet det sammen. For det, der jo tit er problemet i Danmark, er, at man desværre har en tendens til, at alting skal være opfindelse af den dybe tallerken. Og hvis der er nogen, der har opfundet det først, kan vi lige så godt bruge det.

Kl. 14:16

Tredje næstformand (Karsten Hønge):

Ministeren.

Kl. 14:16

Justitsministeren (Peter Hummelgaard):

Vi skal absolut ikke sætte os ned og opfinde den dybe tallerken igen, hvis andre har gjort det. Og jeg er meget enig med fru Mette Thiesen i, at skulle de undersøgelser, som vi allerede har sat i gang i Justitsministeriet, vise, at vi i Danmark kan implementere den her ordning inden for et kort tidsrum, vil vi naturligvis gøre det. Der er også bare nogle forskellige risikomomenter lige nu, som vi er nødt til at tage højde for, og det er bl.a. de samlede it-udfordringer, der er i politiet.

Kl. 14:16

Tredje næstformand (Karsten Hønge):

Næste korte bemærkning er til fru Mai Mercado, Det Konservative Folkeparti.

Kl. 14:16

Mai Mercado (KF):

Tak. Jeg vil egentlig kvittere for en god tale. Jeg håber med mit spørgsmål, om I måske kan gøre det lidt mere konkret, for både justitsministeren og statsministeren har jo sagt, at det ikke må være praktikken, som dikterer retspolitikken. Derfor kunne en mulighed jo være, at vi i fællesskab formulerede en beretningstekst, hvor vi både sagde, at det her vil vi ikke bare arbejde for, vi vil rent faktisk have det her til at blive foldet ud som en forsøgsordning, og hvor vi sætter en deadline for, hvornår vi ønsker det foldet ud. Det kunne eksempelvis være i den næste politiaftale. Er Socialdemokratiet villig til at få det ind i sådan en beretningstekst?

Kl. 14:17

Tredje næstformand (Karsten Hønge):

Ministeren.

Kl. 14:17

Justitsministeren (Peter Hummelgaard):

Jeg er meget enig med fru Mai Mercado i – og jeg tror, det skal understreges så ofte, som man kan – at det ikke skal være de driftsmæssige eller de praktiske problemer, der skal definere retspolitikken. Men – og der er jo herved et vigtigt men – nogle gange kan praktikken jo også sætte visse begrænsninger. Men jeg er bestemt ikke afvisende over for at gå sammen om at se, om man kan blive enige om en beretningstekst, hvis det er, at forslagsstiller også er indstillet på det. For igen vil jeg sige, som jeg også gjorde i min tale i forbindelse med behandlingen af det her beslutningsforslag, at vores holdning i det hele taget er, at hvis det er muligt at implementere det i Danmark, enten inden for en kort eller en mere langsigtet tidsfrist, og det tyder på, at vi kan bruge det, skal vi da også klart gøre det.

Kl. 14:18

Tredje næstformand (Karsten Hønge):

Spørgeren.

Kl. 14:18

Mai Mercado (KF):

Den tilkendegivelse er jeg i udgangspunktet rigtig glad for, og så håber jeg også, at vi kan få den derhen, hvor den bliver konkretiseret. For det her er et rigtig godt forslag, som SF har lavet, og jeg ville personligt synes, at det ville være rigtig ærgerligt, hvis det falder på grundlag af sådan noget som praktik og for kort tidshorisont og det, som man plejer at bruge som alle mulige afvisningsmanøvrer. Så jeg vil egentlig bare her til sidst sige, at nu vil vi prøve det af og se, om ikke vi kan blive meget konkrete, i forhold til hvornår vi så kan få rullet sådan en ordning ud i en fælles beretningstekst. Det har vi i hvert fald et ønske om.

Kl. 14:18

Tredje næstformand (Karsten Hønge):

Ministeren.

Kl. 14:18

Justitsministeren (Peter Hummelgaard):

Jamen igen, lad os prøve at sætte os sammen og blive enige om en tekst. Igen, selvfølgelig, under forudsætning af at forslagsstillere er indstillet på det, og så må vi jo så derigennem diskutere det. For det, jeg tror stadig kan være en udfordring, er at sætte en eller anden præcis dato, inden vi har klarhed over, hvad det er for nogle forudsætninger, der skal til. Men måske kan vi så blive enige om en beretningstekst om, at vi vil gøre det her, når forudsætningerne er til stede for det osv. Men lad os prøve at se, om vi kan blive enige om en tekst. Det er vi meget indstillet på.

Kl. 14:19

Tredje næstformand (Karsten Hønge):

Næste korte bemærkning er til hr. Peter Skaarup, Danmarksdemokraterne.

Kl. 14:19

Peter Skaarup (DD):

Tak til ministeren for indlægget her til en start. Når man hører ministeren, synes jeg egentlig, at det lyder, som om der er en god vilje til at kunne gennemføre noget i den her stil, men når man så ser på situationen lige nu og igennem årene omkring f.eks. stalkingofre, er det jo et område, hvor der er rigtig meget, der skal gøres – også fremadrettet. Der er sket noget, men der skal gøres mere. Noget af det, som dem, der har undersøgt de her ting, taler om, er, at der skal ske en meget hurtig indsats, altså vi taler få uger, hvis man skal kunne stoppe en stalker i forhold til at ødelægge et andet menneskes liv. Så har der, når man giver tilhold, været den situation, at det bliver brudt, og inden det bliver givet, er vi meget længere henne i processen. Der kan gå måneder, der kan gå år med hele det her sagskompleks omkring en enkelt person, der stalker. Så det er egentlig bare for at sige, om ikke vi kan gøre det her hurtigere. Vil ministeren f.eks. invitere folk fra Norge ned? Vi skal jo ikke opfinde den dybe tallerken to gange. Hvis de har opfundet en god løsning og det virker, kunne ministeren så ikke invitere de norske mennesker ned, der kan hjælpe os?

Kl. 14:20

Tredje næstformand (Karsten Hønge):

Justitsministeren.

Kl. 14:20

Justitsministeren (Peter Hummelgaard):

For det første vil jeg sige, at regeringen er dybt, dybt optaget af at imødegå de mange udfordringer og hjælpe de mange ofre for bl.a. stalking. Det var også derfor, den tidligere regering jo sammen med en række af Folketingets partier med udspillet »Bedre hjælp til ofre for stalking« fra august 2021 iværksatte en lang række tiltag mod stalking. Det drejer sig bl.a. om indførelsen af en ny særskilt bestemmelse om stalking i straffeloven og også om oprettelsen af specialiserede teams i politikredsene, som skal styrke behandlingen af sager om stalking og tilhold. Og i den her regerings regeringsgrundlag har vi jo lagt op til at tage det næste skridt, hvor vi ser på muligheden for at øge brugen af tilhold.

Vi har allerede god dialog med nordmændene. Jeg skal ikke på stående fod kunne sige, om de har været i Danmark, men det er da oplagt at invitere dem. Men udfordringen, som jeg skitserer den, og som jeg også gjorde i min indledende tale, er jo ikke så meget, om vi kan lade os inspirere af Norge, eller om vi bør gøre det, for det tror jeg egentlig vi synes vi bør, det er mere omkring, hvad implementeringshorisonten er i Danmark. Og det er det, vi skal have klarhed over, før vi ville være i stand til at trykke på den grønne knap og stemme for beslutningsforslaget, der forpligter os til at indføre det inden årets udgang.

Kl. 14:22

Tredje næstformand (Karsten Hønge):

Hr. Peter Skaarup.

Kl. 14:22

Peter Skaarup (DD):

Jamen så har jeg egentlig bare et kort spørgsmål. Det er også fint, hvis der er en god dialog med nordmændene, og så behøver de jo ikke at komme herned, hvis man allerede snakker sammen. Men bare det så også sker. Kan ministeren så ikke give et bud på, om det så sker i år, altså f.eks. her i 2023, og der er jo en del måneder tilbage at gøre det i. Hvis det er den ambition, vi kan have. Er det en realistisk ambition, mener ministeren?

Kl. 14:22

Tredje næstformand (Karsten Hønge):

Ministeren.

Kl. 14:22

Justitsministeren (Peter Hummelgaard):

Jamen helt grundlæggende har vi den ambition, at de undersøgelser, som jeg i hvert fald nu har bedt Justitsministeriets embedsfolk om at iværksætte, om, hvornår vi i givet fald ville kunne indføre en sådan ordning i Danmark, og hvad der skal være af forudsætninger til stede, skal jo naturligvis være afsluttet så hurtigt som muligt. Så kan det være, at det har en kort implementeringshorisont, men det kan jo desværre også vise sig, at det har en lang implementeringshorisont, fordi det måske bliver blokeret af nogle af de it-udfordringer, der i det hele taget er i politiet. Men mit grundlæggende synspunkt er jo, at vi skal have klarhed over det så hurtigt, som vi kan, og hvis vi kan, skal vi også indføre det så hurtigt, som vi kan.

Kl. 14:23

Tredje næstformand (Karsten Hønge):

Der er ikke flere korte bemærkninger. Tak til justitsministeren. Så går vi i gang med ordførerrækken. Den første ordfører er fru Trine Bramsen, Socialdemokratiet.

Kl. 14:23

(Ordfører)

Trine Bramsen (S):

Først og fremmest vil jeg gerne takke forslagsstillerne for at fremsætte forslaget her. Det er med til at holde fokus på partnervold og partnerdrab, som er et problem, vi som samfund slet ikke har fået udbredt forståelsen godt nok af. Vi har de seneste år taget nogle gode og meget vigtige skridt, men vi er kun i starten af det maraton, som vi skal igennem for for alvor at løfte indsatsen.

12 kvinder – 12 kvinder – mister i gennemsnit livet til partnerdrab hvert år, og det selv om partnerdrab er en af de mest forudsigelige drabsformer og dermed kan bekæmpes. En britisk forsker har med baggrund i hundredvis af partnerdrab opstillet syv trin, der fører fra partnervold til partnerdrab. Stalking indtræffer tidligt, men tager særlig til i trin fem og seks, og det er netop her – det er netop her – der for alvor skal sættes ind, og derfor er forslaget om såkaldt omvendt fodlænke mere end oplagt at tage i anvendelse, inden det potentielt udvikler sig til drab.

Jeg har mødt flere af de kvinder, som forslaget her vil gavne. Jeg har mødt dem rundt på landets krisecentre, set frygten i deres øjne, hørt deres historier og forstået, hvorfor de er så bange for at komme ud fra krisecenteret. Det er alle typer af kvinder: kvinder med chefstillinger, kvinder, der arbejder i vores børnehaver og på sygehuse og alle mulige andre steder. De fleste af dem har levet med volden i mange år. De ved, hvad deres ekspartner er i stand til at gøre. De ved, at risikoen ved at forlade ham er risikoen for langvarig chikane, trusler og i værste fald drab.

Forslaget er godt, og der er gode erfaringer med det. Det er rimeligt, og derfor er vi også, ligesom justitsministeren har redegjort for det, mere end positive over for det. Det er blot et spørgsmål om, hvordan vi får det til at fungere i praksis, og som justitsministeren har redegjort for, er der it-systemer, der skal understøtte redskabet for at sikre balancen også i retssikkerheden, og det skal der findes en løsning på. Derfor er vi ikke der lige nu, hvor vi kan sætte strøm til løsningerne, men det ændrer ikke på, at vi er positive over for forslaget.

Og når forslaget skal undersøges, kunne det måske også give mening at se på digitale fodlænker samtidig, for vi ved jo, at meget af den stalking, der foregår, foregår digitalt til stor gene for ofrene. Jeg har ikke svaret på, hvordan man kunne lave en digital fodlænke, men det kunne være noget, man kunne se på samtidig.

Tak til forslagsstillerne for at have sat det her vigtige forslag på dagsordenen, og tak for jeres engagement i den her vigtige sag. Tak for ordet.

Kl. 14:26

Tredje næstformand (Karsten Hønge):

Der er en kort bemærkning til fru Karina Lorentzen Dehnhardt, Socialistisk Folkeparti.

Kl. 14:26

Karina Lorentzen Dehnhardt (SF):

Tak for ordet. Man kan jo tydeligt høre, at ordføreren kender noget til problemstillingerne for de her kvinder, som er så truet på livet, og det gjorde i hvert fald vældig stort indtryk på mig at høre den norske kvinde i Danmarks Radios udsendelse, som klart sagde: Jeg har fået min hverdag tilbage; jeg skal ikke længere kigge mig over skulderen. Og derfor er jeg selvfølgelig glad for opbakningen, men også en lille smule ærgerlig over, at vi ikke bare siger, at selvfølgelig skal vi gøre det her med det samme; vi går i gang med det.

Så kan jeg forstå, at det er politiets it, som skulle spærre for det her, men kan ordføreren ikke bekræfte, at fodlænker jo rent faktisk ligger i kriminalforsorgen?

Kl. 14:27

Tredje næstformand (Karsten Hønge):

Ordføreren.

Kl. 14:27

Trine Bramsen (S):

Jo, fodlænker ligger i kriminalforsorgen, men it-systemerne spiller jo sammen, og det vil sige, at hvis der er en overtrædelse af et tilhold, skal det først sætte sig hos politiet, altså anklagemyndigheden, og siden hen hos domstolene. Så derfor spiller kæden jo sammen.

Jeg er ikke ekspert ud i politiets it-systemer, men jeg forstår godt logikken i vores sammenhæng i retssystemet, og at det er tandhjul, der skal spille sammen. Jeg har hørt justitsministeren sige, at hvis der findes nogen som helst korte veje til at få det her op at køre, altså hvis der findes systemer, man kan koble på eller andet, så er han yderst åben over for det. Og det er også det, jeg står og siger her, altså at det i hvert fald ikke er os, der kommer til at blokere for det. Men det vil også være forkert at stå og sige, at vi kan få det til at fungere fra i morgen, når der er viden om, at det kræver en it-understøttelse, som er svær.

Kl. 14:28

Tredje næstformand (Karsten Hønge):

Spørgeren.

Kl. 14:28

Karina Lorentzen Dehnhardt (SF):

Jamen jeg undrer mig bare, for i Norge er det jo faktisk kriminalforsorgen, der står for ordningen. I Danmark er det også om kriminalforsorgen, som står for fodlænkerne. Det at modtage en alarm, når en fodlænke er brudt, er jo også noget, som kriminalforsorgen beskæftiger sig med, og så burde det jo være rimelig nemt bare at ringe til politiet og sige, at man har fået en alarm. Og det er derfor, jeg undrer mig over, at det skal gøres til noget stort og komplekst og teknisk.

Jeg må jo nok afsløre her, at jeg er en lille smule utålmodig i forhold til at få indført den her ordning, så jeg afsøger også bare nogle løsninger, i forhold til om det kunne give mening at satse noget mere på kriminalforsorgen end nødvendigvis bare lige på politiets it.

Kl. 14:28

Tredje næstformand (Karsten Hønge):

Ordføreren.

Kl. 14:28

Trine Bramsen (S):

Jeg tror da, at alle her er utålmodige. Hvad vi kan gøre, skal gøres, og det er også det, jeg hører justitsministeren meget klart sige – er der nogen som helst løsninger, man kan trylle op af hatten, og som kan fungere her og nu, så er der bestemt en villighed i forhold til det.

Men tingene spiller sammen, for der er jo en konsekvens, hvis man bryder sit tilhold, og som jeg forstår det, er det det, der er udfordringen – at få det til at spille sammen med de it-systemer, der bredt set ligger på politiets område.

Kl. 14:29

Tredje næstformand (Karsten Hønge):

Spørgeren.

Kl. 14:29

Mai Mercado (KF):

Det er ikke længe siden, at vi havde et borgerforslag om genetisk slægtsforskning, som blev vedtaget med stemmerne fra Socialdemokratiet og fra regeringen, og hvor man bakkede det op og syntes, det var et godt forslag, til trods for at det er en helt ny måde at efterforske forbrydelser på. Over for det vælger Socialdemokratiet så i dag at ville stemme nej til den omvendte fodlænke, til trods for at det er mindre kontroversielt – det er en kendt teknologi – men fordi man synes, det er meget besværligt. Så jeg skal bare lige spørge: Hvorfor valgte man egentlig at bakke op om forslaget om genetisk slægtsforskning, når man så i dag stemmer nej til den omvendte fodlænke?

Kl. 14:30

Tredje næstformand (Karsten Hønge):

Ordføreren.

Kl. 14:30

Trine Bramsen (S):

Det er jo to helt forskellige forslag, og de bunder i to helt forskellige argumentationer.

Kl. 14:30

Tredje næstformand (Karsten Hønge):

Spørgeren.

Kl. 14:30

Mai Mercado (KF):

Det ene er kontroversielt, helt nyt, uafprøvet, findes ikke i Danmark, og det andet er kendt teknologi. Jeg har simpelt hen svært ved at forstå, hvorfor man ikke bare stemmer ja til noget, som er velkendt, og som der er stor opbakning til, for det her er jo meget mindre kontroversielt. Det er en velkendt teknologi, og det er noget, man sådan set fra i morgen af ville kunne analysere sig frem til hvordan man kunne få til at virke i en dansk kontekst.

Kl. 14:30

Tredje næstformand (Karsten Hønge):

Ordføreren.

Kl. 14:30

Trine Bramsen (S):

Nej, det er jo lige præcis det, som justitsministeren har redegjort for er udfordringen, altså at man ikke bare kan koble det op på politiets it-systemer. Det er det, der er baggrunden for, at vi ikke kan indføre det i morgen.

I forhold til det andet forslag er det ikke koblet op på politiets it-systemer, så derfor kan man godt indføre det. Og hvis man stemmer ja til et forslag her i Folketingssalen, skal der jo være en rimelig chance for, at man kan indføre det inden for den periode, som beslutningsforslaget refererer til. Jeg synes, vi har sagt meget klart, at vi i den grad ønsker, at det her skal komme op at køre så hurtigt som muligt, men det ville jo heller ikke være reelt at give indtryk af, at vi har det her system i morgen, når politiets it-systemer ikke er i stand til at understøtte det.

Kl. 14:31

Tredje næstformand (Karsten Hønge):

Der er ikke flere korte bemærkninger. Tak til fru Trine Bramsen, Socialdemokratiet. Næste ordfører er hr. Preben Bang Henriksen, Venstre. Velkommen.

Kl. 14:32

(Ordfører)

Preben Bang Henriksen (V):

Tak for det. Ja, det er alvorlige forbrydelser, vi taler om, her i forslaget: Partnervold og stalking. Vi har i Folketinget heller ikke været blinde for, at det var alvorlige forbrydelser. Vi har strammet på skruen op til flere gange på forskellig vis. Vi har givet ubetinget fængsel i grove stalkingtilfælde – det har Højesteret bekræftet er hovedreglen. Og vi har i øvrigt gjort det muligt, at det er nemmere at få et tilhold. Vi er helt med på, at det her er alvorlige forbrydelser, og at offeret skal beskyttes.

Nu skal jeg ikke trætte Folketinget med en lang tale, for jeg kan henholde mig til det, der tidligere er sagt. Det er et super fint forslag, og vi kan støtte intentionerne i forslaget. Men når jeg hører, at Justitsministeriet siger, at det kræver et grundigt forarbejde, så er der jo ingen grund til at betvivle det. Og at der er it-problemer, ja, det skal vi jo ikke mange dage tilbage for at i hvert fald retsordførerne fik bekræftet, altså at der er ganske, ganske alvorlige it-problemer, nu også i politiet. Vi kan næsten ikke klare flere it-problemer, men det bliver vi altså nødt til, og det gør vi også her.

Så kom man ind på et spørgsmål omkring genetisk slægtsforskning. Der synes jeg måske nok lige jeg døjer lidt med at se parallellen, men det var nu også det andet spørgsmål omkring politiet og kriminalforsorgen, jeg tænkte på. Der er måske – jeg ved det ikke – den forskel, at når vi har fodlænke i dag, hvor reglerne overtrædes, så er det jo i situationer, hvor folk er dømt, og hvor man altså har en afsoningslænke. Det, vi taler om her, er en lænke, som i hvert fald ikke er knyttet op på en forbrydelse, der er stadfæstet endnu. Det er – hvad skal vi sige – mere en bevis- eller efterforskningslænke til politiet. Jeg aner det ikke, men det kunne jeg da tænke mig kunne være årsagen til, at der kan være forskel i it-systemerne. Jeg har ingen grund til at betvivle justitsministerens forklaring om, at man ikke er gearet til at tage sig af det for øjeblikket.

Men jeg kan sige, at vi er utrolig positivt stemt over for SF's forslag, og jeg vil glæde mig til den dag, det kan blive realiseret. Det er bare ikke lige nu i den form, det ligger her, og derfor er Venstre desværre nødt til at stemme imod.

Kl. 14:34

Tredje næstformand (Karsten Hønge):

Der er ingen korte bemærkninger. Tak til hr. Preben Bang Henriksen, Venstre. Den næste ordfører er hr. Henrik Rejnholt Andersen fra Moderaterne.

Kl. 14:34

(Ordfører)

Henrik Rejnholt Andersen (M):

Tak for ordet, formand. Og tak til SF for at fremsætte det her forslag, der handler om brugen af omvendt fodlænke. Det har til formål at beskytte ofre for partnervold og stalking. Stalking er et kæmpestort problem i Danmark, især for ofre, der tidligere har været i voldelige forhold – det gælder både fysisk og psykisk vold – og hvor gerningspersonen fortsætter med at udsætte offeret for den ekstremt nedbrydende adfærd, som stalking nu engang er. Stalking kan også have fatale konsekvenser for de udsatte. Det kan sætte sig i ofrene for altid. Det skal vi gøre noget ved, og derfor er jeg også glad for, at der sidste år trådte en selvstændig kriminalisering af stalking i kraft.

Beslutningsforslaget B 78, som vi behandler i dag, går helt basalt ud på at indføre en slags særlig overfaldsalarm, der skal hjælpe ofrene for vold og stalking, nemlig en omvendt fodlænke. Hvor fodlænker fungerer på den måde, at man ikke må bevæge væk fra bestemte områder, så fungerer det her omvendt, idet man ikke må bevæge sig for tæt på et område.

Jeg og Moderaterne kan ikke andet end at støtte op om intentionen bag lovforslaget. Det mener jeg virkelig, når jeg siger det. Med en omvendt fodlænke lægger vi ansvaret for at stoppe stalking over på den, der udfører den chikanerende adfærd i stedet for at begrænse friheden for den, der udsættes for det. Det er sund fornuft. Men jeg kan forstå på Justitsministeriet, som vi også fik egentlig redegørelse fra den anden dag, at it-problemer er det store udfordring i øjeblikket. Det betyder, at det ikke på nuværende tidspunkt kan indføres, også selv om vi gerne vil.

Vi støtter virkelig forslaget i sin idé, men kan på nuværende tidspunkt ikke støtte forslaget.

Kl. 14:36

Tredje næstformand (Karsten Hønge):

Der er ingen korte bemærkninger. Tak til hr. Henrik Rejnholt Andersen, Moderaterne. Næste ordfører er hr. Peter Skaarup, Danmarksdemokraterne.

Kl. 14:37

(Ordfører)

Peter Skaarup (DD):

Tak for ordet. Når man ser på det her forslag, er der rigtig mange gode elementer i det. Derfor er vi meget positive over for det. Statistikkerne for stalking viser jo faktisk med al ønskelig tydelighed, at det ofte er meget få personer, der bryder deres tilhold mange gange. Det synes jeg er interessant i forbindelse med forslaget.

I Norge har man taget hånd om den her situation med stalking ved at etablere en omvendt fodlænkeordning, der fungerer, ved at det er stalkeren, der får påmonteret fodlænken med gps-sporing. Der bliver dannet en zone rundt om offerets bopæl, og hvis gerningsmanden så træder ind i den zone, ja så går der en alarm hos politiet. Zonen er altså udformet sådan, at det tager mindst 25 minutter for gerningsmanden at nå frem til offeret fra zonens yderkant. Tidligere var det jo sådan, at det var offeret, der måtte flytte og få en hemmelig adresse og skulle kigge sig over skulderen, når pågældende gik ud. Nu er det så endog gerningsmanden, der må bære byrden og ikke må opholde sig inden for zonen. I Norge indførte man en sådan fodlænke med gps-sporing for 10 år siden, og siden er 86 personer blevet idømt straf med fodlænke. Ingen af de 86 personer har brudt deres tilhold ifølge de oplysninger, der foreligger.

DR har så i en serie, der hedder »Kriminelt«, lavet en udsendelse, hvor man både taler med et offer og en gerningsmand, der har den omvendte fodlænke på. Her udtaler gerningsmanden, at den omvendte fodlænke faktisk også har haft en positiv effekt på pågældende gerningsmand. Det er jo virkelig interessant, at det har en positiv effekt, og at gerningsmanden måske i virkeligheden er interesseret i at indgå i sådan en ordning, fordi det har en positiv effekt på pågældende. Jeg kan i øvrigt anbefale, at alle ser den her udsendelse, hvis man ikke har set den allerede. Det er virkelig tankevækkende at se det program.

Jeg vil også på Danmarksdemokraternes vegne nævne, at det er rimelig veldokumenteret, at der forud for partnerdrab ofte er en periode med psykisk vold og stalking. Derfor vil en styrket indsats, som det her forslag lægger op til, også rumme en vigtig forebyggende indsats mod en forbrydelse, der alt for ofte finder sted og stort set kun rammer kvinder.

Forslaget vil sikre offerets retssikkerhed i højere grad, og hvad er der næsten at betænke sig på, hvis det er tilfældet? Det vil det, fordi man med en fodlænkeordning vil have en markant højere sandsynlighed for, at man kan holde øje med gerningsmændene. Så jeg vil gerne takke SF for at fremsætte det her beslutningsforslag og meddele, at vi hos Danmarksdemokraterne støtter det fuldt ud.

Kl. 14:40

Tredje næstformand (Karsten Hønge):

Der er ingen korte bemærkninger. Tak til hr. Peter Skaarup, Danmarksdemokraterne. Næste ordfører er hr. Steffen Larsen, Liberal Alliance.

Kl. 14:40

(Ordfører)

Steffen Larsen (LA):

Tak, formand, og tak til Socialistisk Folkeparti for at fremsætte beslutningsforslaget. For vi skal her i dag diskutere en forsøgsordning på 3 år med fodlænker, der skal virke mod partnervold og stalking. For når en stalker stalker sit stalkingoffer, skal vi for at beskytte stalkingofferet sætte statsmagten til at stalke stalkeren, således at stalkningofferet kan se sig fri for stalkerens stalkende opførsel, og dermed har jeg nok også brugt min kvote for ordet stalking i dag.

Men lad os sige det klart: Der findes besatte mennesker derude, der bryder loven, der chikanerer og forfølger deres ofre og indgyder frygt i dem – en frygt, der begrænser offerets følelse af sikkerhed og særlig deres frihed. Offeret mister altså på grund af gerningsmandens handlinger sin frie mulighed for at bevæge sig rundt i samfundet. Det er uretfærdigt. Det er ondt, og det ødelægger deres liv.

At vi nu så har et teknisk virkemiddel, der gør, at myndighederne kan følge med i gerningsmændenes bevægelser, opsnappe og stoppe disse gerningsmænd fra at udføre deres udåd, er en enorm fordel for ofrenes frihed og for den overordnede retfærdighed i samfundet. Vi støtter derfor i Liberal Alliance naturligvis dette forslag, da det indfører foranstaltninger, der kan forhindre personer idømt tilhold og partnervold i at forfølge deres offer. Tak.

Kl. 14:42

Tredje næstformand (Karsten Hønge):

Der er ingen korte bemærkninger. Tak til hr. Steffen Larsen, Liberal Alliance. Den næste ordfører er fru Mai Mercado, Det Konservative Folkeparti.

Kl. 14:42

(Ordfører)

Mai Mercado (KF):

Først og fremmest tak til SF for at fremsætte det her beslutningsforslag, og der kommer også lutter positive toner her fra mig på talerstolen. Udøvelsen af stalking i Danmark er stigende. Det er bl.a., fordi der er kommet nye måder at stalke på. Der er hele den teknologiske udvikling, hvor der i højere grad nu, end man så tidligere, anvendes overvågningsudstyr såsom gps-trackere, apps på mobilen samt kameraer. Men der er også fremvækst i digital stalking på sociale medier, hvor alt lige fra konkrete voldsomme trusler til tusindvis af hjerteemojis kan opleves som både forstyrrende, fredsskabende og decideret truende. Vi har dertil også set en stigning i anmeldelser af stalking og en stigning i anmeldelser af brud på tilhold.

Lovgivningen om stalking er blevet skærpet igennem de senere år. F.eks. har det siden december 2021 været muligt at tildele et strakstilhold, således at udøvere af stalking kan straffes, selv om de ikke tidligere er meddelt et tilhold. Det er godt, også selv om det kan virke lidt forskelligt, hvordan den paragraf bliver brugt i de forskellige politikredse. I januar 2020 blev stalking strafbart efter straffeloven, og her blev det understreget, at tre betingelser skal være opfyldt, for at en persons adfærd eller handlinger kan anses for stalking, nemlig at det skal være chikanerende, utryghedsskabende og systematisk eller vedvarende.

Stalking skal tages alvorligt, og det samme skal partnervold og partnerdrab. I 1998 – det er alligevel et par år siden – påviste den canadiske forsker Myrna Dawson, at de første 3 måneder, efter at en kvinde har forladt sin mand, er de farligste i hendes liv, fordi bruddet er en højrisikofaktor, og det er helt tydeligt, at vi skal gøre mere. Her er det nærliggende at se til Norge, for i Norge er der færre stalkingofre, der lever i konstant frygt. For 10 år siden begyndte Norge at anvende fodlænke med gps-sporing, og siden er 86 personer blevet idømt straf med fodlænke, og tilholdet er blevet overskredet lige præcis nul gange.

Det er jo, fordi der i Norge findes den omvendte fodlænke. Her er det stalkeren eller voldsudøveren, der er udstyret med en alarm, og det betyder, at der bliver dannet en ring rundt om offerets bopæl, og hvis der trædes ind i den ring, går alarmen hos politiet, som først og fremmest vil bringe offeret i sikkerhed. Fodlænken virker. Den betyder, dels at man tænker sig om to gange, dels at fodlænken fysisk minder en om, at man ikke skal overskride den grænse. Faktisk har det også den betydning, at det skubber ansvaret fra offeret og over på gerningsmanden. Det giver også den stalkede mindre frygt og mere frihed og en større mulighed for at leve et mere normalt liv, og derfor bakker vi op om at indføre en omvendt fodlænke herhjemme.

Kl. 14:45

Tredje næstformand (Karsten Hønge):

Der er ingen korte bemærkninger. Tak til fru Mai Mercado, Det Konservative Folkeparti. Den næste ordfører, jeg ser i salen, er fru Mette Thiesen, Dansk Folkeparti.

Kl. 14:45

(Ordfører)

Mette Thiesen (DF):

Det gik stærkt. Der plejer at komme nogle andre før mig. Det her forslag er et rigtig godt forslag. Det er faktisk så godt et forslag, at da jeg læste om den norske model, løb jeg straks ind til vores retsordfører, hr. Peter Kofod, og sagde: Skal vi ikke fremsætte det her selv? Og så undersøgte vi det lidt nærmere og fandt ud af, at SF allerede havde fremsat det. Så det var jo rigtig, rigtig dejligt.

Jeg synes, det her giver ekstremt god mening. Det er frygteligt at blive udsat for stalking. Det er frygtelige historier, vi også har kunnet læse i aviserne og bladene osv., om hovedsagelig kvinder, som simpelt hen må sætte deres liv på pause, fordi der er et menneske, der er så forstyrret, at det simpelt hen ikke kan lade dem være i fred; der kontakter dem i tide og utide; truer dem, men også nogle gange bare giver dem en ekstremt uønsket opmærksomhed; holder øje med, hvad de laver; skriver til dem på mærkelige tidspunkter og alle de her forskellige ting. Det er voldsomt forstyrrende.

Sådan som det er i dag, er det i princippet offeret, som skal sætte sit liv på pause, og som skal lave en hel masse forskellige tiltag for at komme uden om den her person, som chikanerer dem. Nogle er faktisk nødt til at flytte, også nogle gange ad flere omgange, for at slippe væk fra vedkommende. Og sådan skal det altså ikke være i et retssamfund. Det må aldrig være sådan, at offeret på den måde skal ligge under for den her voldsmand. Derfor synes vi i Dansk Folkeparti, at det er et rigtig godt forslag.

Jeg tror faktisk ikke, jeg har mere at tilføje. Jeg synes, det er rigtig, rigtig ærgerligt, som det egentlig også er blevet nævnt her af flere partier, at vi ikke allerede er længere. Og jeg undrer mig stadig væk over – må jeg indrømme, men det kan jo være, vi kan få det opklaret i udvalgsbehandlingen – at det her ikke bare er en forholdsvis ligetil løsning, når man har det i Norge, som alt andet lige er et land, der ligner Danmark helt utrolig meget. Jeg håber og vælger også at tro på, at det her ikke er endnu en syltekrukke, men at det her faktisk er reelt, og at vi får indført den her løsning i Danmark ganske snart. Det synes jeg faktisk, vi skylder de – desværre – mange, som jo bliver udsat for stalking, og især den her stalking, som er så invaderende og så invaliderende, som nogle af de eksempler, vi har hørt om i den her kontekst, er. Men i Dansk Folkeparti støtter vi forslaget.

Kl. 14:48

Tredje næstformand (Karsten Hønge):

Der er en kort bemærkning til hr. Henrik Rejnholt Andersen, Moderaterne.

Kl. 14:48

Henrik Rejnholt Andersen (M):

Tak for talen. Det er dejligt at høre, at Dansk Folkeparti også synes, det her er en god idé. Det gør vi jo stort set bredt i hele Folketinget i dag. Desværre er der de problemer, der er, som også retsordførerne har redegjort for, med det it-mæssige. Så det er ikke et decideret spørgsmål; det er mere en konstatering af, at jeg håber, DF kan forstå, at når der bliver sagt, at det it-mæssige ikke kan lade sig gøre i øjeblikket, er det jo ikke, fordi der ikke er velvilje til det. Det er simpelt hen, fordi det ikke kan lade sig gøre.

Kl. 14:49

Tredje næstformand (Karsten Hønge):

Ordføreren.

Kl. 14:49

Mette Thiesen (DF):

Så må ordføreren for Moderaterne beklage, men regeringen er bare exceptionelt god til at lave syltekrukker. Derfor vælger jeg også at sige, at nu vælger jeg på det her område at tro på, at det her ikke er endnu en syltekrukke, men at det her faktisk er reelt. Og det håber jeg på. Men vi kommer også til at forfølge det her, som jeg er helt sikker på at der er flere andre der også gør, så vi hurtigst muligt kan få indført sådan en løsning her i Danmark til gavn for de ofre, som bliver udsat for noget, som ingen burde være udsat for.

Kl. 14:49

Tredje næstformand (Karsten Hønge):

Ønsker spørgeren en anden kort bemærkning? Nej. Så er der ikke flere korte bemærkninger. Tak til fru Mette Thiesen, Dansk Folkeparti. Næste ordfører er hr. Noah Sturis, Alternativet. Tiden kommer til den, der venter.

Kl. 14:50

(Ordfører)

Noah Sturis (ALT):

Tak. Og tak til SF for at fremsætte forslaget, som vi mener ville gøre en reel forskel i kampen mod partnervold og stalking. Og så forsøger det at løse problematikken på en ret nuanceret måde, for det er en skræmmende virkelighed, at mange borgere – oftest kvinder – lider under psykisk og fysisk vold, ofte fra personer, de engang stolede på.

Den omvendte fodlænke vil give mulighed for, at der sendes en advarsel til politiet, hvis gerningsmanden nærmer sig, og det ville give politiet mulighed for at reagere. Og så ville det også give ofrene en øget følelse af sikkerhed og tryghed i deres dagligdag, så de kan fortsætte med deres dagligdag uden at være bange for at blive opsøgt i deres eget hjem.

Det er vigtigt også at bemærke, at den her ordning ikke kun vil have en afskrækkende virkning, men også kan være en faktor i retsforfølgelse af gerningsmændene, fordi data fra fodlænken kan give afgørende beviser og støtte til politiets efterforskning, hvilket vil øge mulighederne for en retfærdig dom. Og så er det velkendt teknologi. Altså, vi benytter allerede fodlænker herhjemme i konventionel forstand; vores naboer i Norge bruger den her omvendte fodlænke, og det har vist sig at virke.

Det er virkelig, virkelig ærgerligt, at vores offentlige it-projekter har så mange udfordringer, at det skal være begrundelsen for, at vi ikke bare kan lave en forsøgsordning. Alternativet har også gode forslag til, hvordan vi kan lave bedre offentlige it-løsninger, så vi ikke sander til, fordi et gigantprojekt slår fejl – men det er lidt ude af scope for det her beslutningsforslag. Så indtil da støtter vi i Alternativet forslaget – og tak igen.

Kl. 14:51

Tredje næstformand (Karsten Hønge):

Der er ingen korte bemærkninger. Tak til hr. Noah Sturis, Alternativet. Så er tiden kommet til ordfører for forslagsstillerne fru Karina Lorentzen Dehnhardt, Socialistisk Folkeparti.

Kl. 14:51

(Ordfører for forslagsstillerne)

Karina Lorentzen Dehnhardt (SF):

Tak for ordet, og også tak for en fin debat. Jeg glæder mig over, at vi i det mindste er meget enige om, at det her er noget, vi rigtig gerne vil, hvis vi kan få det på plads.

Det er jo sådan, at vi allerede i Danmark har taget en hel masse skridt for at bekæmpe vold og trusler og krænkelser. Det er meget ofte rettet mod kvinder, men det kan selvfølgelig også ramme mænd – og det gør det. Vi har f.eks. indført en selvstændig bestemmelse om stalking i straffeloven. Vi har fået en samtykkebaseret voldtægtsbestemmelse i straffeloven. Vi har fået en handlingsplan til bekæmpelse af partnerdrab. Og med den seneste flerårsaftale for politiet, har vi endda også lavet specialiserede teams, som har særlige kompetencer til at efterforske forbrydelser i nære relationer.

Vi har jo i SF været meget aktive i alle de her tiltag, fordi vi jo grundlæggende mener, at vi fortsat står med et stor og uløst problem, når det handler om både partnervold og partnerdrab. Partnerdrab er jo den største enkeltstående kategori af drab herhjemme, og vi ved bare, at der tit gemmer sig en rigtig ubehagelig forhistorie med trusler og stalking mod ofrene, psykisk vold, og de her ofre er henvist til at leve et liv i skræk og rædsel. Derfor er en styrket indsats mod stalking faktisk også en vigtig forebyggende indsats mod partnervold og partnerdrab.

Stalking er også i sig selv ekstremt nedbrydende og har voldsomme psykiske og sociale konsekvenser for offeret, og antallet af sager om stalking er eksploderet med en stigning på næsten 150 pct. fra 2017 til 2022. Når man så kigger ind i det, kan man se, at langt de fleste af de forhold skyldes et relativt lille antal gerningsmænd, som så til gengæld bare giver den hele armen og står for enormt mange stalkingtilfælde mod uskyldige ofre. Jeg har set sager, hvor der har været, ja, 3.200 brud på tilholdet – det er ganske mange.

Vi så også en 34-årig mand ved retten i Næstved, som blev idømt 1 års ubetinget fængsel for mere end 841 overtrædelser af tilhold for trusler og hærværk begået mod en tidligere kæreste og hendes nærmeste. Altså, jeg tænker, at der skal ikke meget fantasi til at forestille sig, hvor indgribende det egentlig må være i en hverdag.

Vi mangler, synes vi i SF, effektive midler til at hindre brud på tilhold og hindre den fysiske kontakt, som stalkere jo tit motiveres af. Det er derfor, vi synes, at man skulle kigge mod Norge, hvor man har indført den her omvendte voldsalarm eller omvendte fodlænke i sager om partnervold for at sikre beskyttelse af ofret og give den voldsudsatte et mere normalt liv. Det er jo en gps-fodlænke, som gerningsmanden får på, og hvis han kommer for tæt på offerets bopæl, udløser det den her alarm hos politiet.

Når man ser den udsendelse, som Danmark Radio har lavet om det her, så giver gerningsmanden faktisk udtryk for, at det her er hjælpsomt til at afholde gerningsmanden fra at tage kontakt til offeret. På den måde hjælper det ikke kun offeret, men faktisk også gerningsmanden. Og jeg tror, vi kunne få meget ud af det her, hvis vi ud over at støtte gerningsmanden til at lade være med at tage den her kontakt – for i Norge har det jo givet nul brud på tilholdet efterfølgende – også hjalp med en eller anden form for behandling eller opfølgning, så vedkommende ikke kaster sig over et nyt offer. Så jeg tror virkelig, vi kunne gøre noget effektivt på det her område.

Som sagt er erfaringerne fra Norge rigtig gode, og der har ikke været et eneste brud på tilholdet i de 70 sager, hvor man har anvendt omvendt fodlænke, og det tyder jo faktisk på, at ordningen giver en rigtig god beskyttelse af offeret og har den her afskrækkende effekt på udøveren.

Så må vi også sige, at en fodlænke selvfølgelig er et voldsomt indgreb i den enkeltes frihed, og derfor skal det også bruges med varsomhed. Men jeg må også bare sige, at jeg synes jo ikke, at det skal ligge offeret til last, at en gerningsperson ikke kan afholde sig fra at stalke eller true eller være voldelig. Der må vi sige, at en gerningsmand ligesom må tåle indgrebet i de her sager. Når man har udvist den her vedvarende og ekstreme og skadelige adfærd, bliver vi simpelt hen nødt til at stoppe det. Vi har også spurgt krisecenteret Danner, og de tænker sådan set også, at en fodlænke vil være en rigtig, rigtig god idé.

Kl. 14:57

Så kan man jo så spørge sig selv: Er alle problemer med stalking og partnervold i øvrigt – i Norge har man jo brugt det rigtig meget i partnervoldssager – løst med det her tiltag? Nej, det tror vi ikke på. Der vil stadig væk forekomme stalking, fordi stalking i dag også rigtig meget foregår digitalt. Og der vil jeg sige, at vi i SF i længere tid har ønsket, at vi får nedsat et udvalg, som kigger på alle de her ting, som kan bruges til at overvåge og stalke med digitalt – airtags og alt mulig andet, hvor man kan forfølge ofrene. Det giver også rigtig god mening, at vi følger op på den side. Det skal i hvert fald ikke betyde, at man ikke går videre med et forslag, som kan hindre den fysiske kontakt, for det er der også bare rigtig meget brug for.

Så vil jeg bare sige til sidst, at vi har hørt rigtig mange gange, at kapaciteten ikke må bestemme straffen; ergo må retspolitikken ikke udfordres af, at vi ikke har pladser i vores fængsler. Det har vi hørt til hudløshed, og jeg har tit sagt: Kapaciteten er i gang med at sætte begrænsninger for, hvad vi kan retspolitisk, for der er ikke pladser, og der er ikke hænder. Nu hører vi så, at kapaciteten bestemmer, om vi kan indføre en ordning med omvendt fodlænke, og vi må jo så tage til efterretning, at ministeren siger, at vi ikke bare sådan lige kan gøre det. Jeg synes jo stadig væk, at it-problemer hos politiet helst ikke må betyde, at vi ikke kan komme videre med den her meget vigtige ordning. Og i Norge er det altså kriminalforsorgen, der ligesom står for den her ordning – det er ikke politiet.

Men med de ord sagt håber jeg, at vi i fællesskab kan drive det her videre, og at vi hurtigst muligt får indført det her, som kan betyde en stor forbedring i voldsudsattes og stalkingudsattes liv. Og så skal jeg til allerallersidst sige, at Enhedslisten også støtter det her forslag – de kan desværre ikke være til stede i salen. Tak for ordet.

Kl. 14:59

Tredje næstformand (Karsten Hønge):

Der er en kort bemærkning til fru Mai Mercado, Det Konservative Folkeparti.

Kl. 14:59

Mai Mercado (KF):

Med forbehold for at fru Karina Lorentzen Dehnhardt selvfølgelig ikke kan komme ind i hovederne på regeringsordførerne, kunne det alligevel være interessant at høre, om ikke fru Karina Lorentzen Dehnhardt er enig i, at borgerforslaget om genetisk slægtsforskning egentlig er at opfatte som værende mere vidtgående, fordi der her er tale om et helt nyt værktøj, som vi sådan set ikke har bestemt rammerne for, i forhold til hvordan det skal virke, som på sin vis også er mere kontroversielt, og hvor der jo ikke bare er tale om noget praktisk i forhold til at skulle lave et it-system, men at det er et helt nyt værktøj.

Så undrer det ikke også ordføreren, at regeringen vælger at stemme for genetisk slægtsforskning – det er jo godt, at de gør det – men så alligevel sådan trækker praktikalitetskortet og siger, at det vil man ikke stemme for den her gang, når det er den omvendte fodlænke, det drejer sig om?

Kl. 15:00

Tredje næstformand (Karsten Hønge):

Ordføreren.

Kl. 15:00

Karina Lorentzen Dehnhardt (SF):

Jeg synes faktisk, det er et rigtig godt spørgsmål, som ordføreren her stiller, for det er – altså også hos mig – en kilde til forundring. Altså, noget, som er helt nyt, nemlig genetisk slægtsforskning, og som kræver en form for database med frivilligt afgivet dna, som jeg forstår det, må jo siges også at involvere en eller anden form for it-mæssig opbakning.

Derfor kan det selvfølgelig undre mig, at man synes, at man godt kan gå videre med dét forslag, men ikke med det her forslag, som i øvrigt rummer en i Norge velkendt teknologi, og som måske, ja, har nogle børnesygdomme, men jeg synes jo simpelt hen, at det er så alvorligt med stalking og partnervold, at her burde vi simpelt hen gå i gang hurtigst muligt.

Kl. 15:01

Tredje næstformand (Karsten Hønge):

Spørgeren.

Kl. 15:01

Mai Mercado (KF):

Mit sidste spørgsmål er egentlig ikke et spørgsmål. Det er i virkeligheden bare et ønske om at rette en tak for et utrolig velformuleret og velskrevet beslutningsforslag. Så tak for det.

Kl. 15:01

Tredje næstformand (Karsten Hønge):

Ordføreren.

Kl. 15:01

Karina Lorentzen Dehnhardt (SF):

Jamen selv tak, og tak til alle for opbakningen. Jeg synes, vi skal lægge os i selen for, at det her bliver indført hurtigst muligt. Jeg er sikker på, at vi her står med et redskab – det redskab, som vi har manglet – til at kunne kontrollere i hvert fald tilhold, hvor overtrædelserne sker fysisk.

 Vi har manglet en effektiv håndhævelse, og jeg tror faktisk også på, at ud over at det her giver nogle gevinster for offeret, vil det sådan set også spare myndighederne for rigtig mange ressourcer. Tænk på alle de sager, der ikke skal skrives, om stalking og partnervold; alle de patruljer, der ikke skal sendes ud til utrygge mennesker; folk, der kan få deres hverdag tilbage. Det ville være helt fantastisk.

Kl. 15:01

Tredje næstformand (Karsten Hønge):

Næste korte bemærkning er til hr. Henrik Rejnholt Andersen, Moderaterne.

Kl. 15:01

Henrik Rejnholt Andersen (M):

Tak for det, formand. Jeg er nødt til at følge lidt op på spørgsmålet fra fru Mai Mercado omkring sammenligningen mellem genetisk slægtsforskning og omvendt fodlænke. Jeg ved, at ordføreren har været med på de samme møder og også har stemt for forslaget om genetisk slægtsforskning, så vil ordføreren ikke bekræfte over for mig, at de to ting ikke har noget med hinanden at gøre? De to ting har ikke noget med hinanden at gøre rent it-mæssigt. Genetisk slægtsforskning er på offentlige søgesystemer, mens det her ikke er på offentlige søgesystemer. Vil ordføreren ikke lige bekræfte det?

Kl. 15:02

Tredje næstformand (Karsten Hønge):

Ordføreren.

Kl. 15:02

Karina Lorentzen Dehnhardt (SF):

Nej, det vil jeg sådan set ikke bekræfte. Under alle omstændigheder er det jo noget, politiet skal bruge, så det må kræve en eller anden form for back up, og der skal også laves en database, som man frivilligt kan afgive dna til. Det kræver jo også noget opbakning og understøttelse. Så jeg kan sådan set ikke se forskellen.

Kl. 15:02

Tredje næstformand (Karsten Hønge):

Spørgeren.

Kl. 15:02

Henrik Rejnholt Andersen (M):

Nu ved jeg, at ordføreren også har haft møder med Martin, der har lavet genetisk slægtsforskning, og jeg ved også, at ordføreren er blevet klar over, at de ting, de skal bruge for at kunne lave genetisk slægtsforskning, er offentlige databaser – ikke noget, der skal lagres; de søger i kirkebøger og på offentlige facebooksider for at lave den her genetiske slægtsforskning. Og det har altså ingenting at gøre med et it-system, der skal bruges til at lave omvendt fodlænke.

Kl. 15:03

Tredje næstformand (Karsten Hønge):

Ordføreren.

Kl. 15:03

Karina Lorentzen Dehnhardt (SF):

Ordføreren har da fuldstændig ret i, at det er to forskellige it-systemer, der skal til, men der skal dog en eller anden form for opbakning til. Og jeg har også haft møder med hr. Martin Enggaard om forslaget, og mig bekendt går forslaget sådan set også på, at man laver en database med frivilligt afgivet dna, og for at politiet ligesom skal kunne bruge den, må det vel kræve en eller anden form for it-mæssig backup.

Kl. 15:04

Tredje næstformand (Karsten Hønge):

Der er ikke flere korte bemærkninger. Tak til fru Karina Lorentzen Dehnhardt, SF.

Da der ikke er flere, som har bedt om ordet, er forhandlingen sluttet.

Jeg foreslår, at beslutningsforslaget henvises til Retsudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

4) 1. behandling af beslutningsforslag nr. B 100:

Forslag til folketingsbeslutning om oprettelse af en partnerdrabskommission.

Af Karina Lorentzen Dehnhardt (SF) m.fl.

(Fremsættelse 17.03.2023).

Kl. 15:04

Forhandling

Tredje næstformand (Karsten Hønge):

Forhandlingen er åbnet, og den første, der får ordet, er justitsministeren.

Kl. 15:04

Justitsministeren (Peter Hummelgaard):

Tak for ordet, og tak til SF for at sætte fokus på igen en meget vigtig dagsorden, som jo også har sammenhæng med det andet spørgsmål, vi lige har diskuteret. Der er ikke nogen tvivl om, at partnerdrab er en dybt tragisk og meningsløs forbrydelse. Partnerdrab kan jo i nogle tilfælde være kulminationen på et langt forløb med fysisk, psykisk eller seksuel vold, der finder sted lige der, hvor man burde føle sig allermest tryg. Det skal nemlig være trygt at være i et parforhold, men det er det ulykkeligvis ikke for dem, der lever i voldelige parforhold, og hvor volden i de mest ekstreme tilfælde ender i drab. Det hverken kan eller skal vi acceptere som samfund. Partnervold og partnerdrab er et samfundsansvar, og derfor er det også et område, som regeringen prioriterer højt.

Med beslutningsforslaget er der lagt op til at oprette en partnerdrabskommission, der har til formål at igangsætte en partnerdrabsudredning og indsamle viden for at forebygge partnerdrab og partnervold. Forslagsstillerne har bl.a. henvist til en forsøgsordning i Norge, hvor omfanget af partnerdrab og omstændighederne ved partnerdrab blev kortlagt, og hvor der efterfølgende blev nedsat en egentlig partnerdrabskommission. Kommissionen fik til opgave at gennemgå en række partnerdrabssager, hvor der havde været kontakt til politiet, socialvæsenet eller sundhedspersonale, med henblik på at undersøge, om myndighederne havde svigtet deres ansvar, og hvad man fremover kunne gøre for at undgå partnerdrab. Det fremgår af beslutningsforslaget, at indsatsen har bidraget til, at det gennemsnitlige antal partnerdrab i Norge er faldet fra otte til syv om året, og det øgede fokus på partnerdrab har været med til at fremme indsatsen mod partnervold.

Lad mig først og fremmest slå fast, at jeg er helt enig med forslagsstillerne i, der er behov for et tæt myndighedssamarbejde på området. Forebyggelse af partnervold og partnerdrab sker ikke bare et sted; det kræver, at de relevante myndigheder samarbejder og udveksler information og erfaring. Der er meget, der tyder på, at tidlig opsporing er nøglen til at forebygge partnerdrab, og derfor er der igennem de seneste år også blevet iværksat en række initiativer på området, som bl.a. har til formål at styrke myndighedernes samarbejde og skabe en øget viden om partnerdrab. Arbejdet med at bekæmpe partnervold og partnerdrab stopper dog selvfølgelig ikke der. Vi skal løbende overveje, om der er behov for at iværksætte yderligere tiltag, der kan styrke indsatsen på området.

Som det fremgår af regeringsgrundlaget »Ansvar for Danmark« fra december 2022, vil regeringen igangsætte en national indsats mod partnervold og partnerdrab. Derfor er jeg også glad for, at regeringen i marts 2023 indgik en politisk aftale med et bredt flertal af Folketingets partier om at afsætte 136,1 mio. kr. til 14 initiativer i en handlingsplan mod partnervold og partnerdrab.

Et af de initiativer, der med aftalen blev afsat midler til i en kommende handlingsplan, er at etablere et partnerskab til bekæmpelse af partnerdrab og vold i nære relationer. Formålet med partnerskabet er bl.a. at skabe ny viden om partnerdrab og bidrage til at styrke den eksisterende indsats. Det skal bl.a. ske gennem en øget vidensdeling og et styrket samarbejde mellem relevante myndigheder og øvrige aktører. Partnerskabet har på den måde lighedstræk med den foreslåede partnerdrabskommission.

Af andre gode initiativer, som vil indgå i den kommende handlingsplan, kan jeg nævne, at Justitsministeriets Forskningskontor i løbet af 2023 vil udarbejde en opdateret version af rapporten »Typer af drab i Danmark« fra 2020, som vil indeholde de nyeste tilgængelige oplysninger om drab, herunder partnerdrab. Den opdaterede rapport vil desuden indeholde flere oplysninger om drabene end rapporten fra 2020. På den måde sikrer vi, at der er den nødvendige viden, så de forebyggende indsatser, vi sætter i søen, står på et solidt grundlag.

Derudover blev der som led i den seneste flerårsaftale for politiet og anklagemyndigheden etableret specialiserede teams i alle politikredse. Hvert team råder over dedikerede og specialuddannede nøglepersoner, der skal være med til at løfte kvaliteten i politikredsenes behandling af sager om bl.a. vold i nære relationer. Og så er det ambitionen, at de specialiserede teams skal samarbejde med partnerskabet til bekæmpelse af partnerdrab og vold i nære relationer. Partnerskabet ved bl.a. kunne formidle viden, erfaringer og anbefalinger vedrørende politiets indsats til de specialiserede teams og efter behov og fungere som sparringspartner for politiet.

Nu har jeg blot nævnt tre ud af en række initiativer, som vil indgå i handlingsplanen mod partnervold og partnerdrab. Fælles for de tre initiativer er, at de bl.a. har til formål at styrke indsatsen mod partnerdrab gennem bedre dataindsamling, øget viden og en styrkelse af samarbejdet mellem relevante myndigheder og andre aktører.

Kl. 15:09

Derudover kan jeg fremhæve, at partnervold og partnerdrab er udvalgt som et særligt fokusområde hos politiet i den kommende periode. Siden den 1. januar i år, hvor de nationale standarder for drabsefterforskning trådte i kraft, skal alle politikredse iværksætte en obligatorisk og systematisk sagsevaluering alle drabsefterforskninger, herunder partnerdrabsefterforskning. Der er på den måde allerede et rigtig godt stykke arbejde i gang på området, og vi mangler stadig at se effekten af alle de gode initiativer. Derfor mener regeringen ikke, at vi på nuværende tidspunkt skal iværksætte yderligere initiativer, der dækker samme formål. Så samlet set kan regeringen derfor ikke støtte beslutningsforslaget.

Der må dog ikke herske tvivl om, at regeringen tager indsatsen mod partnervold og partnerdrab meget alvorligt. Og jeg er glad for, at det er en dagsorden, som et bredt flertal af Folketingets partier kan være enige om, for det er med de brede aftaler på tværs af partierne, vi virkelig kan gøre en forskel. Igen vil jeg takke forslagsstillerne for at have fremsat beslutningsforslaget og for at sætte fokus på partnerdrab. Jeg ser meget frem til, at de allerede iværksatte initiativer får luft under vingerne og kan bidrage til en styrket indsats på området. Tak for ordet.

Kl. 15:10

Karsten Hønge (SF):

Den første korte bemærkning er til fru Karina Lorentzen Dehnhardt, Socialistisk Folkeparti

Kl. 15:10

Karina Lorentzen Dehnhardt (SF):

Tak til ministeren, og tak for at remse mange af de initiativer op, som SF også i tidens løb har stået bag og fået iværksat. Jeg kender udmærket til de initiativer, der ligger i SSA-regi.

Jeg har måske lidt sværere ved at få øje på de lighedstræk, som ministeren mener der er mellem det her forslag om en partnerdrabskommission og de ting, som ministeren remsede op. Så kunne ministeren ikke for min skyld lige fortælle, hvad det er for lighedstræk, der er? Hvor er det, ministeren finder den systematiske gennemgang af hvert enkelt drab med henblik på at finde ud af, om offeret havde kontakt til politiet, til kommunen, til sundhedsmyndighederne, til Udlændingestyrelsen eller et hvilket som helst andet sted, som måske kunne have medvirket til, at et drab blev undgået?

Kl. 15:11

Tredje næstformand (Karsten Hønge):

Justitsministeren.

Kl. 15:11

Justitsministeren (Peter Hummelgaard):

Mange tak for det. Og endnu en gang vil jeg bare understrege, at vi jo er fuldstændig enige med hensyn til den politiske opgave, det er at forebygge og forhindre partnerdrab i Danmark.

Hele formålet med det partnerskab, der er etableret – som er grunden til, at vi i virkeligheden mener, at det er dækkende for det, man ønsker med kommissionen – er jo at skabe ny viden om partnerdrab og også bidrage til at styrke den eksisterende indsats, og det skal jo bl.a. ske gennem det, som fru Karina Lorentzen Dehnhardt også fremhæver at den norske kommission har gjort, nemlig øget vidensdeling og styrket samarbejde mellem relevante myndigheder og øvrige aktører. På den måde mener vi i hvert fald at der er betragtelige lighedstræk med den foreslåede partnerdrabskommission, og der synes vi, at det giver bedre mening bare at køre med det partnerskab, der allerede er besluttet at iværksætte.

Kl. 15:12

Tredje næstformand (Karsten Hønge):

Spørgeren.

Kl. 15:12

Karina Lorentzen Dehnhardt (SF):

Jeg kan bare ikke se, at det giver helt det samme, at der er nogle, der sætter sig sammen og snakker om, hvilke ekstra initiativer de godt kunne se for sig blive indført, som at man undersøger hver eneste drab og drabsforsøg for at finde ud af, hvor der var en kontakt til nogen, som kunne havde gjort en forskel, som kunne have forebygget, at det her menneske i yderste konsekvens blev udsat for et partnerdrab.

Der er en helt anden systematik i den her gennemgang. Man gør i øvrigt det samme i Sverige. Der har man den svenske socialstyrelse, og sidste gang man lavede en gennemgang, førte det til 33 anbefalinger til myndighederne.

Kl. 15:13

Tredje næstformand (Karsten Hønge):

Justitsministeren.

Kl. 15:13

Justitsministeren (Peter Hummelgaard):

Det er jo også en af årsagerne til, at det er blevet besluttet, at vi skal udarbejde en opdateret version af rapporten »Typer af drab i Danmark«, som jo også vil indeholde de nyeste tilgængelige oplysninger om drab og herunder selvfølgelig også partnerdrab. Derfra kan vi så uddrage erfaringer, som kan bruges i det videre arbejde hos de relevante myndigheder.

Kl. 15:13

Tredje næstformand (Karsten Hønge):

Næste korte bemærkning er til fru Mai Mercado, Det Konservative Folkeparti.

Kl. 15:13

Mai Mercado (KF):

Der er alt godt at sige om den handlingsplan, som nu er besluttet, og Konservative er også en del af den. Jeg synes, at noget af det, der er interessant i det her forslag, er det her med at gå ind og analysere tidligere drab, med henblik på om man kan ekstrahere en systematik eller nogle særlige omstændigheder, og hvilke former for kontakt der har været med politiet eller de sociale myndigheder eller sundhedsvæsenet – alt det, der gør, at man med den viden vil kunne forebygge drab, som sker i fremtiden. Og det er jo lige præcis det, de har gjort i Norge. Derfor synes jeg ikke, når jeg læser det her forslag, at der er noget i den handlingsplan, som vi har besluttet i fællesskab, der egentlig kommer op på siden af det. Og når jeg så oven i det læser, at det faktisk ikke rigtig koster nogen penge at lave den analyse, tænker jeg, at det da er et helt fremragende kinderæg; det er da bare med at slå til fra regeringens side.

Kl. 15:14

Tredje næstformand (Karsten Hønge):

Ministeren.

Kl. 15:14

Justitsministeren (Peter Hummelgaard):

Jeg tror, at regeringens opfattelse er, at vi allerede slår til, altså at etableringen af partnerskabet  jo har til formål at skabe den nye viden og også at bidrage til den eksisterende indsats, der også foregår fra myndighedernes side, ligesom den opdaterede rapport om typer af drab i Danmark i virkeligheden taler ind i det, som både fru Karina Lorentzen og fru Mai Mercado mener at den norske kommission har gjort. Og vi mener så, at det er bedre, at vi får sat de initiativer, som allerede er besluttet, i søen med en kortere implementeringsfrist, end at skulle tilbage til skrivebordet for at nedsætte en helt ny kommission.

Kl. 15:15

Tredje næstformand (Karsten Hønge):

Spørgeren.

Kl. 15:15

Mai Mercado (KF):

Men siger ministeren så dermed, at der kommer til at være en faktuel analyse af specifikke drab i Danmark med henblik på at kunne ekstrahere særlige mønstre, som man vil kunne bruge forebyggende? For det er bare ikke det, jeg læser, når jeg læser den handlingsplan. Jeg læser, at der er 14 rigtig gode initiativer, og at der er afsat mere end 130 mio. kr. Men det her er jo lige præcis et spørgsmål om at kigge på de drab, der har været, med henblik på om der er viden, man kan udlede for at undgå dem i fremtiden.

Kl. 15:16

Tredje næstformand (Karsten Hønge):

Justitsministeren.

Kl. 15:16

Justitsministeren (Peter Hummelgaard):

Meningen med rapporten »Typer af drab i Danmark«, som jo også blev udgivet tilbage i 2020, og som nu kommer i en opdateret version, er jo at se på, hvad det er, vi kan lære af de drab. Og det skal jo så sammenholdes med det arbejde, der skal foregå i partnerskabet. I forhold til om jeg kan sige, at der er en fuldstændig ligestilling mellem det, som den norske partnerdrabskommission har gjort, og den måde, vi gør det på, tør jeg ikke at lægge hovedet på blokken. Men meningen med kombinationen af partnerskabet og den opdaterede rapport »Typer af drab i Danmark« er jo at kunne udtrække den samme form for viden og at kunne handle på det.

Kl. 15:16

Tredje næstformand (Karsten Hønge):

Der er ikke flere korte bemærkninger. Tak til justitsministeren. Så går vi i gang med selve ordførerrækken. Første ordfører er fru Trine Bramsen, Socialdemokratiet.

Kl. 15:16

(Ordfører)

Trine Bramsen (S):

Forslaget her handler om, at der skal etableres en partnerdrabskommission efter norsk forbillede. Det er et forslag, som jeg også selv tidligere er dykket ned i i forbindelse med tilblivelsen af den handleplan til bekæmpelse af partnervold og partnerdrab, som blev præsenteret i juni sidste år. Forslaget handler om, at der systematisk følges op på kvindedrab for at få et bedre overblik over, hvad der er gået forud for drabene. Det skal bruges til at forebygge andre drab.

Jeg var selv i Norge sidste år, hvor jeg vendte den norske model og dykkede ned i den sammen med både den norske justitsminister og den norske ligestillingsminister. Og der er ingen tvivl om, at kommissionen var med til at få sat partnerdrab og partnervold på dagsordenen i Norge. Men spørgsmålet er, om det vil bidrage til noget yderligere her i Danmark, eller om vi allerede har initiativer, der ligner. I seneste politiforlig blev der faktisk afsat markant flere ressourcer til at følge op på partnerdrab, og i politikredsene arbejdes der nu på en helt anden måde med partnerdrab og partnervold end tidligere. Hertil kommer, at der i finansloven er afsat 700.000 kr. til en pulje, som kan søges til initiativer, der skal se på opfølgning på kvindedrab.

Så der bliver fulgt op på kvindedrab i Danmark på forskellige måder, og det skal der også. Jeg tvivler på, at endnu en struktur, der skal følge op på drabene, vil bidrage med noget nyt. I stedet for tror jeg faktisk, at vi kan bruge pengene bedre et andet sted, nemlig til at bekæmpe partnerdrabene. Derfor kan vi ikke støtte forslaget her, men vi drøfter meget gerne den intention, der ligger i forslaget, nemlig at sikre, at vi får nedbragt både partnervold og partnerdrab. Men forslaget her kan vi ikke støtte, som det ligger. Tak for ordet.

Kl. 15:18

Tredje næstformand (Karsten Hønge):

Første korte bemærkning er til fru Karina Lorentzen Dehnhardt, Socialistisk Folkeparti.

Kl. 15:18

Karina Lorentzen Dehnhardt (SF):

Jamen det undrer mig jo, at man ikke synes, at der skal bruges flere penge på at undersøge noget. Så vil jeg gerne spørge ordføreren, om det er regeringen, der så er lykkedes med at få et initiativ ind i finansloven, som handler om, at Center for Magtanalyse skal undersøges såkaldte misogyne drab – og de påstår at have et samarbejde med politiet, som de tilsyneladende ikke rigtig har. Jeg er ikke rigtig lykkedes med at finde ud af, hvem der har fået det ind, men det er i hvert fald ikke SF. Nogen har i hvert fald syntes, at noget skulle undersøges mere, men er det ordførerens parti eller regeringen, som har fået det ind i finansloven? Og så vil jeg godt spørge til, hvad det er for en viden, man tænker at der kommer ud af det.

Kl. 15:19

Tredje næstformand (Karsten Hønge):

Ordføreren.

Kl. 15:19

Trine Bramsen (S):

Nej, det er ikke et forslag, som Socialdemokratiet har båret ind til bordet. Men det er jo et forslag, der er kommet på bordet i den aftalekreds af partier, der har vedtaget en finanslov. Som jeg forstår det, kommer der til at blive stillet et ændringsforslag til finanslovsforslaget, som går ud på, at der vil blive afsat penge til en pulje i stedet for til det helt konkrete projekt, hvilket så skal sikre, at det her undersøges. Og det er jo derfor, at vi ikke ser behov for, at vi sætter yderligere initiativer i gang. Når der nu er sat et initiativ i gang både i finansloven og i det seneste politiforlig, som skal undersøge det her, vil endnu et initiativ, der skal undersøge det, måske være lige i overkanten. Så vi vil hellere bruge pengene på at sætte initiativer i søen, som bekæmper drab, når der nu er alle de mange initiativer, der undersøger drabene.

Kl. 15:20

Tredje næstformand (Karsten Hønge):

Spørgeren.

Kl. 15:20

Karina Lorentzen Dehnhardt (SF):

Altså, den undersøgelse, man har lagt frem i SSA, er en undersøgelse om omfanget af partnerdrab og partnervold. Det er jo ikke en undersøgelse af, hvor ofrene havde kontakt til nogen, som måske kunne have forebygget, at det endte med et partnerdrab. Var der en myndighed, der så det? Var det sundhedsmyndighederne? Var det kommunen? Var det politiet? Var det Udlændingestyrelsen? Hvem kunne have opdaget, at her var der noget rivravruskende galt, så vi kunne have sparet et liv? Er der noget i det, som fru Trine Bramsen omtalte her, der indeholder den samme systematiske gennemgang af hvert enkelt drab?

Kl. 15:21

Tredje næstformand (Karsten Hønge):

Ordføreren.

Kl. 15:21

Trine Bramsen (S):

Jamen nu var jeg som sagt selv i Norge sidste år, hvor vi kiggede på det her initiativ, i forhold til om det skulle indeholdes i den handleplan, som blev præsenteret i Danmark. Det var en positiv tilgang, som besøget i Norge havde, altså for at se, om vi kunne adaptere bl.a. den her partnerdrabskommission til Danmark. Og konklusionen blev efter at have været dykket ned i det, at vi faktisk har sat en række initiativer i gang, herunder det initiativ, der ligger i det seneste politiforlig, som undersøger de samme ting, som ligger i partnerdrabskommissionen i Norge.

Kl. 15:22

Tredje næstformand (Karsten Hønge):

Næste korte bemærkning er til fru Sólbjørg Jakobsen, Liberal Alliance.

Kl. 15:22

Sólbjørg Jakobsen (LA):

Tak, og tak til ordføreren for en rigtig fin tale. Jeg ved også, at ordføreren har sat sig meget grundigt ind i det, også hvad angår Norge, som ordføreren selv nævner. Men kan ordføreren ikke også bekræfte, at vi også har undersøgelser fra eksempelvis andre lande, og at det er rigtigt, at de her kortlægninger og undersøgelser har vist, at vi ved nogle ting nu; at vi f.eks. ved, at der er nogle faldgruber, at vi ved, at der er indsatser, vi kan sætte i gang, og at man også kan konkludere det i Danmark, og at det vigtigste derfor er, hvad vi gør ved det, og at vi bruger vores midler på det, og at vi også inddrager de erfaringer, man har fra andre lande? Så jeg synes egentlig, at ordføreren kom ind på noget af det rigtige dér, nemlig at fokus ikke så meget skal være på at få lavet nogle identiske undersøgelser, der siger det samme, men at vi gør noget ud fra de undersøgelser og sætter initiativerne i gang?

Kl. 15:23

Tredje næstformand (Karsten Hønge):

Ordføreren.

Kl. 15:23

Trine Bramsen (S):

I min optik er det den største udfordring, vi har i Danmark. Vi har to store udfordringer, når det handler om partnervold og partnerdrab. Det ene er, at vi skal bryde ind i andres privatsfære. Når vi har en mistanke om, at der foregår partnervold, skal vi turde blande os. Det er en kulturændring, der skal til. Jeg har altid troet på, at kulturændringer sker ved hjælp af strukturændringer, så derfor bliver vi nødt til at gøre noget anderledes i forbindelse med strukturerne. Den anden ting er viden hos vores forskellige myndigheder. Det handler om, at der skal være viden om, hvad tegnene er på vold, og det er sådan set, uanset om det er på et center for rygskade, eller om det er i børnehaverne eller i skolerne, at man forstår, hvad tegnene på en anden adfærd kan være, og om det kan være, at baggrunden faktisk er vold. I min optik er det derfor en bredere uddannelses- og forståelsesindsats, der skal til nu i Danmark, for vi ved faktisk godt, at vi har et problem, vi ved godt, at vold fører til drab.

Kl. 15:24

Tredje næstformand (Karsten Hønge):

Spørgeren.

Kl. 15:24

Sólbjørg Jakobsen (LA):

Tak. Og når nu vi ved det og vi sætter initiativer i gang, som de også gør i andre lande, hvor vi heldigvis kan se en effekt, er det måske også nærliggende at følge op på, hvilke indsatser der virker, og hvad det er, der giver effekt, nu når vi kender problemstillingen. Det er dér, vores fokus skal være.

Kl. 15:24

Tredje næstformand (Karsten Hønge):

Ordføreren.

Kl. 15:24

Trine Bramsen (S):

Jeg tror faktisk på, at vi skal gøre rigtig mange ting på én gang, for vi må bare erkende, og det er jo et kollektivt ansvar, at vi ikke har haft blik nok for hverken partnervold eller partnerdrab. Vi har tænkt, at det var statisk: 12 kvinder blev i gennemsnit dræbt om året, og det kunne vi ikke gøre noget ved, for det var noget, der foregik derhjemme. Der synes jeg, vi er et helt andet sted i dag, og det er sket over kort tid. Men det er klart, at udfordringen er både, at vi får sat forskellige indsatser i gang på mange forskellige områder, men også at indsatserne kommer til at spille sammen, for ellers bliver det bare at pumpe rigtig mange penge ud i en helt masse forskelligt, som vi faktisk ikke ved om har en effekt.

Kl. 15:25

Tredje næstformand (Karsten Hønge):

Næste korte bemærkning er til fru Mai Mercado, Det Konservative Folkeparti.

Kl. 15:25

Mai Mercado (KF):

Eksemplet med Norge er jo interessant, fordi det gennem analyse er lykkedes at nedbringe antallet af partnerdrab i Norge. Men hvis man nu ikke vil gå den vej rundt og analysere tidligere drab, kan en anden mulighed jo også være at skele til England. I England er det sådan, at når der foregår et partnerdrab, er man inde at analysere de faktiske omstændigheder; man kortlægger forløbet og finder ud af, præcis hvilke myndigheder man har været kontakt med, og herunder udtrækker man også en læring: Kunne man have gjort noget anderledes?

Så når nu Socialdemokratiet ikke ønsker at bakke op om det foreliggende forslag, kunne der så være en vej frem ved at blive bedre til i kommende sager om partnerdrab at kunne udtrække noget af den viden, som man kan bruge i forebyggelsen?

Kl. 15:26

Tredje næstformand (Karsten Hønge):

Ordføreren.

Kl. 15:26

Trine Bramsen (S):

Det er jo fordelen ved tidligere at have haft ministeransvaret for området, for jeg har også mødtes med den britiske ligestillingsminister og talt om deres model og ikke mindst den vigtige forskning, der ligger på området fra Storbritannien; det er jo her, der er en forsker, der har gennemgået mange hundrede partnerdrab over de seneste år og lavet den her model med de syv trin.

Men det ændrer bare ikke på, at vi i det seneste politiforlig faktisk har bygget den her opfølgning ind. Der er nu specialiserede enheder rundt i politikredsene. De er ved at komme op at stå. De er rigtig skarpe i nogle politiske kredse. Det er ved at blive bygget op i andre politikredse. Og de gør jo netop det her med at se på, hvad kontakten med eksempelvis kommuner har været, og hvor faresignalerne har været, når der har været et drab. Så jeg har lidt svært ved at se, hvad det vil bidrage med yderligere, at vi sætter endnu et arbejde i gang.

Kl. 15:26

Tredje næstformand (Karsten Hønge):

Spørgeren.

Kl. 15:26

Mai Mercado (KF):

Det vil jo bidrage, ved at man samler informationen, således at det ikke kun er noget, der bliver analyseret ude i den enkelte politikreds, ved at man gør det systematisk, og ved at man både følger op i forhold til sundhedsvæsenet, psykiatrien, og hvad der har været af kontakt med sociale myndigheder. Så kommer man hele vejen rundt og bruger den viden på nationalt plan, gerne i samspil med den her handlingsplan, således at man altså fremadrettet kan bruge viden om tidligere drab til at kunne lave indsatser for at forebygge. Det er virkeligheden det, jeg ikke synes der kommer sådan et helt klart svar på fra Socialdemokratiet i dag.

Kl. 15:27

Tredje næstformand (Karsten Hønge):

Værsgo.

Kl. 15:27

Trine Bramsen (S):

Om nogen ønsker jeg, at alle de initiativer, vi overhovedet kan igangsætte, når det handler om partnerdrab og partnervold, igangsættes. Men vi skal jo ikke igangsætte initiativer, der overlapper hinanden, og hvor der allerede er sat noget i gang, der fuldstændig ligner, bare for at komme til at lyde, som om vi er handlekraftige. Vi skal jo bruge ressourcerne der, hvor det rent faktisk giver en effekt, og det er med den begrundelse, at vi afviser forslaget her. For der er allerede sat noget i gang, der ligner det. Så lad os da bruge ressourcerne de steder, hvor der ikke er sat noget i gang.

Kl. 15:28

Tredje næstformand (Karsten Hønge):

Der er ikke flere korte bemærkninger. Tak til fru Trine Bramsen, Socialdemokratiet. Næste ordfører er hr. Preben Bang Henriksen, Venstre.

Kl. 15:28

(Ordfører)

Preben Bang Henriksen (V):

Tak for det. Jeg kan i enhver sætning tilslutte mig det, Socialdemokratiets ordfører lige har sagt. Jeg skal prøve at lade være med at gøre det her til en gentagelse, men jeg er nødt til at påpege, at det jo nødvendigvis ikke er sådan – forhåbentlig – at fordi man ikke just stemmer for det her forslag, er man nærmest tilhænger af partnerdrab eller gider overhovedet ikke at gøre noget ved det. Som fru Trine Bramsen sagde, er det altså et spørgsmål om, hvorvidt vi skal vedtage at nedsætte yderligere arbejde i supplement til det, der allerede er i gang. Og det skal vi jo selvfølgelig ikke.

Som der blev nævnt, har politiforliget med dets initiativer allerede været i gang, og vi har præciseret fokusområdet i politiforliget. Venstre tilsluttede sig desværre ikke politiforliget, må jeg så sige, men det var så af helt andre grunde. Vi var da helt enige i det her kapitel om de specielle initiativer, der skal iværksættes på det her område. Efter regeringen kom til, blev det skrevet ind i regeringsgrundlaget i december 2022 om national indsats mod partnervold og partnerdrab. Og i marts 2023 afsatte Folketingets partier 136 mio. kr. til 14 initiativer i form af en handlingsplan på det her område vedrørende partnerdrab og partnervold. Det har så resulteret i nogle partnerskabsaktiviteter, og der skal skabes ny viden. Det er i hvert fald det, det er beskrevet som.

Det her er og bliver et fokusområde, og det skal det også være. Og jeg kan bare tilslutte mig fru Trine Bramsens bemærkninger om, at det ikke er, fordi vi ikke vil gøre noget ved det – det synes jeg også nok, at vi har demonstreret. Men kommer yderligere initiativer ikke bare til at dække over det samme? Det har jeg sådan set fornemmelsen af, og derfor tror jeg, at pengene kan bruges bedre på et andet område.

Kl. 15:30

Tredje næstformand (Karsten Hønge):

Der er en kort bemærkning til fru Karina Lorentzen Dehnhardt, Socialistisk Folkeparti.

Kl. 15:30

Karina Lorentzen Dehnhardt (SF):

Det er ikke, fordi jeg ikke vil anerkende, at der trods alt sker nogle gode ting, og vi har fået fokus på det her, og det synes jeg er godt. Jeg påpeger bare, at der er nogle mangler. Vi har ikke en gennemgang af hvert enkelt drab i forhold til, om de havde kontakt til myndigheder, om der var nogen, der kunne have opdaget, at der her foregik noget, som ikke var godt, og som potentielt set kunne risikere at ende ud i et partnerdrab. Så hvis bare hr. Preben Bang Henriksen vil sige ja og garantere mig, at de undersøgelser, som er blevet nævnt flere gange i dag, og som SF sådan set også står bag og støtter op om, er det samme som det, vi foreslår i beslutningsforslaget her, så har jeg ikke mere at indvende.

Så kan ordføreren sige, at der et eller andet sted i alt det, vi har besluttet, også ligger en systematisk gennemgang af hvert enkelt drab med henblik på at blive klogere på, om der var et sted, vi kunne have forebygget det?

Kl. 15:31

Tredje næstformand (Karsten Hønge):

Ordføreren.

Kl. 15:31

Preben Bang Henriksen (V):

Nu har der tidligere været personer med lidt flere stjerner på skuldrene end jeg, der fra den her talerstol har afgivet garantier, og jeg har i hvert fald lært så meget, at man ikke skal garantere for noget, man ikke selv er ethundrede procent herre over, og derfor kunne jeg ikke drømme om at garantere for, hvordan det her kommer til at virke fremover. Men vi kan have vores formodninger for det, og det må jo heller ikke være sådan, at Folketinget, hvis ikke man kan afgive en garanti, skal afsætte penge til ditten og datten, og at vi så først, når der er et folketingsmedlem, der kan give en garanti, holder op med det. Jeg har en kraftig formodning, om, at de initiativer, der allerede er iagttaget, kommer til at dække det, som det her forslag også dækker over, altså omstændighederne omkring partnerdrab.

Kl. 15:32

Tredje næstformand (Karsten Hønge):

Spørgeren.

Kl. 15:32

Karina Lorentzen Dehnhardt (SF):

Det kan jeg så garantere for at de ikke gør. Men så vil jeg spørge: Er det Venstre, der har stået bag Center for Magtanalyse, som er kommet ind i finansloven? For det undrer mig en lille smule, når man nu synes, at der var viden nok. Så er der nogen, der har fået et initiativ ind? Jeg ved i hvert fald, at det ikke er SF, og normalt ville jeg jo glæde mig rigtig meget over, at der så skal afdækkes mere omkring kvindedrab, som det jo så især er. Det, der bare undrer mig en lille smule, er, at vi udstikker en check på 700.000 kr. til nogle, der påstår, at de har et samarbejde med politiet, men at der ikke er nogen i politiet, der kender til sådan et samarbejde.

Kl. 15:33

Tredje næstformand (Karsten Hønge):

Ordføreren.

Kl. 15:33

Preben Bang Henriksen (V):

Jeg har ikke deltaget i finanslovsforhandlingerne, så jeg kan ikke svare på, om det er noget, der er kommet fra Venstre. Det er vist det ærlige svar.

Kl. 15:33

Tredje næstformand (Karsten Hønge):

Der er ikke flere korte bemærkninger. Tak til hr. Preben Bang Henriksen, Venstre. Den næste ordfører er hr. Henrik Reinholdt Andersen, Moderaterne.

Kl. 15:33

(Ordfører)

Henrik Rejnholt Andersen (M):

Tak for ordet, formand. Tak til SF for at fremsætte forslaget om partnerdrab og partnervold. Der er jo blevet sagt mange ting omkring det her forslag indtil videre, både af ministeren, Venstre og Socialdemokratiet, så vi lægger os meget i slipstrømmen af det, der er blevet sagt, og det er et kæmpeproblem, som vi skal tage rigtig, rigtig seriøst.

I 2022 var der ni kvinder, som blev formodet dræbt af deres partner eller ekspartner. Kvinder er særlig udsat for det, og det er både partnervold, grov vold og alle tænkelige ubehageligheder, der her kan være. Omfanget er desværre rigtig stort, det er den største enkeltstående drabstype i Danmark, og næsten hvert fjerde drab er et partnerdrab, og det skal vi have gjort noget ved. Den tidligere regering præsenterede i juni 2022 en handlingsplan om partnerdrab og partnervold, og i marts 2023 kom der en handlingsplan, hvor der blev afsat et stort millionbeløb fra SSA-reserven, og hvor der blev lavet 14 initiativer, som nu er i gang, og som er ved at blive udrullet, og det er jo nogle ting, som gør, at vi er nødsaget til at lade det køre og se, hvor det bærer hen.

Jeg kan personligt sige, at jeg og Moderaterne støtter initiativet bag forslaget fuldt ud – det skal der ikke være nogen tvivl om – men vi mener dog ikke, at der skal nedsættes en partnerdrabskommission. Vi ønsker jo at prioritere forebyggelsen anderledes, og i regeringsgrundlaget fremgår det også, at regeringen har igangsat den her nationale indsats mod partnerdrab og partnervold. Det kræver en holdningsændring til vold, nye redskaber hos myndighederne, et bedre samarbejde og en systematisk opfølgning på partnerdrab. Af den grund finder vi det jo ikke nødvendigt at nedsætte en parterdrabskommission, og på det grundlag kan vi ikke støtte den her partnerdrabskommission lige nu. Men vi synes, at forslaget er rigtig fint, og nu håber jeg, det er noget, der i samarbejde med det, der allerede er, kan komme i sving. Tak for ordet.

Kl. 15:35

Tredje næstformand (Karsten Hønge):

Der er ingen korte bemærkninger. Tak til hr. Henrik Rejnholt Andersen, Moderaterne. Næste ordfører er hr. Peter Skaarup, Danmarksdemokraterne.

Kl. 15:35

(Ordfører)

Peter Skaarup (DD):

Tak for ordet. Partnervold og partnerdrab er jo desværre et stort problem, en stor udfordring i Danmark. I gennemsnit begås der årligt, regner man med, 12 partnerdrab i Danmark, og partnerdrab er i langt de fleste tilfælde en kulmination af psykisk partnervold. Desværre er det ikke kun et dansk problem, idet mange lande kæmper med det samme. Vi kan så kigge på de andre lande og se, om der er noget, vi kan lære af dem, om der er noget, vi kan blive klogere på i Danmark. Og det er også det, jeg vil komme ind på i min tale her på vegne af Danmarksdemokraterne.

England og Wales har siden 2011 kortlagt den her form for forbrydelse og forløbet op til et drab. Efterfølgende kommer man med anbefalinger til myndighederne, så man kan undgå lignende tilfælde fremover. I Norge har man allerede, og det har andre været inde på, taget initiativ til at nedsætte en egentlig partnerdrabskommission, og det har så tilsyneladende bidraget til at sænke det årlige antal af partnerdrab. Desuden kan man sige, at det øgede fokus på partnerdrab også har været så vigtigt og godt, at det har været med til at fremme indsatsen mod vold, som jo ofte går forud for, at der sker drab.

I Danmarksdemokraterne mener vi, at Danmark bør følge i de her landes fodspor og undersøge, hvad det er, der går forud for et partnerdrab. Det kan være, at vi bliver bekræftet i forhold til nogle af de ting, vi ved i forvejen, men det kan også godt være, at der kommer nye ting og jo ikke mindst her i forhold til forløbet hos politiet, hos kommunen, hos myndighederne – i det hele taget hos sociale myndigheder og sundhedsmyndigheder. Der foregår tit rigtig mange ting forud for et partnerdrab, hvor det så alligevel viser sig, at det ikke var godt nok, i de konkrete sager. Og ofte handler det også om misbrug af forskellige stoffer, afhængighed af alkohol og alle mulige ting og sager – alle de ting kan man blive klogere på, hvis man graver dybere i det.

Så vi synes, at man skal prøve på at samle viden fra de her udredninger og analyser, der er, for at finde eventuelle mønstre, som på længere sigt kan medføre forebyggende indsatser fra de relevante myndigheder for at undgå de her tragiske hændelser. Og noget af det, som vi jo også tit bliver konfronteret med, når vi følger de her sager, er desværre, at der nogle gange ser ud til at være en berlinmur mellem på den ene side kommune og politi og andre myndigheder, og det er så nogle gange det, der gør, at det i forhold til den her manglende kommunikation går galt for familien.

Når det så er sagt, har vi selvfølgelig også, ligesom andre har været inde på, set på, at der jo er et bredt flertal af Folketingets partier, der har afsat – vi har selv været med til det – de her 136 mio. kr. til 14 initiativer, der skal indgå i en ny handlingsplan mod partnervold og partnerdrab. Hvis vi i langt højere grad kan sikre, at der sker færre partnerdrab og mindre partnervold i Danmark, er det selvfølgelig positivt. Så i Danmarksdemokraterne støtter vi op bag intentionerne i det her forslag, men vil også foreslå, at man i forbindelse med næste forhandling af den her reserve får igangsat et projekt med partnerdrabsudredninger med henblik på at samle og analysere data, som kan medføre en bedre forebyggende indsats. Det kan ikke garanteres, at man kan undgå partnerdrab, men man kan i hvert fald gøre mere for, at det ikke sker. Tak for ordet.

Kl. 15:39

Tredje næstformand (Karsten Hønge):

Der er ingen korte bemærkninger, så tak til hr. Peter Skaarup, Danmarksdemokraterne. Den næste ordfører er fru Sólbjørg Jakobsen, Liberal Alliance.

Kl. 15:40

(Ordfører)

Sólbjørg Jakobsen (LA):

Tak for ordet. Og tak til SF for at fremsætte dette beslutningsforslag og få sat fokus på en vigtig dagsorden. Partnerdrab er noget, vi alle sammen naturligvis er imod. For mig personligt har det været noget, jeg aldrig har kunnet få til at give mening, for det føles jo meningsløst. Hvordan kan det ske? Folk mister deres mor, folk mister deres datter. Der er dog efterhånden kommet så mange data, at det faktisk ikke er meningsløst at drøfte, og det er især forslagsstillerne og andre partier, der har gået forrest og har snakket den her sag op. Det vil jeg gerne kreditere dem for og sige tusind tak for.

Der er nogle tydelige spor, uanset om vi er i Norge, i Danmark eller i andre lande. Der er nogle markører, der viser sig og gør, at vi kan sætte ind. Når Norge har haft positive resultater af at undersøge de her ting, tror jeg ikke, at det er den konkrete bunke papirer, der ligger på et bord, som har bidraget til selve forbedringen. Jeg tror, at det er de indsatser og den opmærksomhed, som det har skabt. Det kan vi heldigvis også drage nytte af i Danmark, og det har vi også valgt at gøre. Vi har afsat midler til en handleplan med nogle konkrete initiativer, og jeg synes, det er nogle fornuftige indsatser, vi sætter i gang.

Det, som vi i Liberal Alliance mener er meget vigtigt, er, at vi kigger på og evaluerer på, hvilke af disse indsatser der virker. Hvor er det, at vi rammer rigtigt? Hvor er det, at vi ikke rammer? Det er det, som vi ser som altovervejende vigtigt.

Jeg har svært ved at se, hvad den partnerdrabskommission, som den står beskrevet i forslaget her, indeholder af det, der konkret er behov for at prioritere på nuværende tidspunkt. Det kan være, at der i udvalgsbehandlingen kommer nye oplysninger, men indtil videre synes jeg, at vi skal afsætte vores midler til de initiativer, vi alle sammen er blevet enige om, og som der heldigvis også er bred opbakning til, og evaluere løbende på dem. Tak for ordet.

Kl. 15:42

Tredje næstformand (Karsten Hønge):

Der er en kort bemærkning til fru Karina Lorentzen Dehnhardt, Socialistisk Folkeparti.

Kl. 15:42

Karina Lorentzen Dehnhardt (SF):

Det er jo nemlig sådan, at Socialstyrelsen i Sverige også laver en undersøgelse af, hvor myndighederne svigter. De gennemgår hvert enkelt partnerdrab, og det gav faktisk 33 anbefalinger til myndighederne, sidst de lavede sådan en udredning. Bl.a. fandt man ud af, at der var nogle problemer i forhold til f.eks. jobcenteret, som nogle gange så de her mennesker, men andre gange ikke så dem, og derfor kom der nogle konkrete anbefalinger der.

Vil ordføreren så ikke anerkende, at en partnerdrabskommission rent faktisk kan noget, når den kommer med 33 anbefalinger? Det er, fordi den får kigget på hvert specifikke drab og finder ud af, hvor der var nogle kontakter, hvor der var nogle steder, hvor man kunne have været opmærksom eller skulle have været opmærksom. 33 anbefalinger er alligevel en hel del, synes jeg, når man kigger ind i, hvor myndighederne har svigtet.

Kl. 15:43

Tredje næstformand (Karsten Hønge):

Ordføreren.

Kl. 15:43

Sólbjørg Jakobsen (LA):

I forhold til hvor myndighederne svigter i Sverige, vil jeg sige, at det ikke er helt det samme setup, vi har i Danmark. Så det er da klart, at man kan kigge på, hvordan vores danske setup ser ud. Som jeg har forstået det, er der især inden for politiets arbejde fornyede krav til, at man skal undersøge og evaluere på drab i Danmark, og det synes jeg også vi kan drage nytte af, uden at det behøver at hedde en kommission.

Jeg har også lidt svært ved at se, at det har en kommissions karakter, for forslagsstilleren siger, at det også skal være et videncenter. En kommission er en gruppe mennesker, der undersøger et emne til bunds og så kommer med en anden afhandling om det. Det synes jeg ikke helt der er lagt op til i det, jeg læser her.

Men jeg ved jo, at intentionerne er fuldstændig de samme, som vi alle sammen har. Spørgsmålet er, hvor vi skal prioritere vores midler. Som jeg ser det nu, er vi ikke mere i tvivl om, at de her ting sker; det handler om, om vi kan lave noget konkret ude i den virkelige verden i stedet for i kommissioner, udvalg osv. Jeg vil gerne se nogle indsatser i stedet for.

Kl. 15:44

Tredje næstformand (Karsten Hønge):

Spørgeren.

Kl. 15:44

Karina Lorentzen Dehnhardt (SF):

Jeg kan jo betrygge ordføreren med, at det her forslag sådan set ikke koster penge. Vi har foreslået, at den forskningsenhed, som findes i Justitsministeriet, laver den her opsamling. Så ro på, det berører i hvert fald hverken ordførerens eller danskernes pengepung på den måde.

Så vil jeg bare sige, at den norske partnerdrabskommission jo faktisk blev lavet som et forsøg, men nu har man besluttet sig for, at den skal være permanent, så det vil sige, at den løbende afrapporterer sine fund. Og det er jo ikke, fordi vi er sådan helt ubekendte med den her tankegang, for da vi havde skyderiet i Field's, lavede vi faktisk også et 360-graderseftersyn for at finde ud af, hvor der var sket svigt. Jeg synes jo, at vi burde yde ofrene for partnerdrab den samme gode behandling.

Kl. 15:45

Tredje næstformand (Karsten Hønge):

Ordføreren.

Kl. 15:45

Sólbjørg Jakobsen (LA):

Nu har jeg ikke arbejdet i Justitsministeriet, men jeg har arbejder inden for en del offentlige myndigheder og har også siddet med tunge sager. Jeg har også skullet belyse sagsforløb af omfattende karakter. Jeg har brugt mange timer på det. Og jeg har virkelig svært ved at forestille mig, hvordan man kan sætte Justitsministeriet til at lave noget, hvor de skal undersøge sager fuldstændig til bunds og belyse dem via mange forskellige instanser, uden at det koster en krone for Justitsministeriet. Det har jeg lidt svært ved at se for mig.

Kl. 15:45

Tredje næstformand (Karsten Hønge):

Der er ikke flere korte bemærkninger. Tak til fru Sólbjørg Jakobsen, Liberal Alliance. Næste ordfører er fru Mai Mercado, Det Konservative Folkeparti. Velkommen.

Kl. 15:46

(Ordfører)

Mai Mercado (KF):

Tak, formand. I dag behandler vi B 100 om nedsættelse af en partnerdrabskommission, som har til formål at indsamle konkret viden fra danske drabssager med henblik på at fastslå mønstre og omstændigheder, der er gået forud for, at drabene finder sted. Det er også for at kunne udlede viden, som kan bruges til at undgå drab i fremtiden.

I Norge har man sådan en forsøgsordning, hvor der blev lavet en gennemgang af 19 drabssager fra 2014 til 2017, og efterfølgende har man undersøgt involveringen af sociale myndigheder, politi og sundhedspersonale op til drabene for at kunne vurdere, om der er myndigheder, der har svigtet deres ansvar, eksempelvis hvis offeret har advaret om trusler, chikane eller vold og ikke er blevet taget tilstrækkelig alvorligt. Fokus har ikke været på at pege fingre, men på at udtrække læring til brug i fremtidige sager, både læring om partnerdrabene og om, hvordan de kunne være forebygget, og det mener vi grundlæggende er fornuftigt.

Der er stor forskel på, hvordan partnervold og partnerdrab håndteres i lande omkring os. I England gør man noget andet. I England har man, efter at der har været et partnerdrab, en større 360-gradersundersøgelse af, hvad der er gået forud for at analysere forløbet, og også med henblik på at undgå, at det forekommer igen. Som jeg forstår det her forslag, er en partnerdrabskommission mere analytisk og mere vidtgående end det, som man gør i England, bl.a. med henblik på at trække nogle generelle tendenser ud, og det er også mere proaktivt i forhold til at tilvejebringe forslag til, hvordan man i højere grad forebygger.

Jeg kan være lidt ærgerlig over, at det virker til, at debatten her i salen går lidt skævt fra starten af. Regeringen siger, at den gør det samme som det, der står i forslaget, men når man læser den aftale, der er lavet på SSA-reserven, så er det ikke det samme, som der bliver foreslået her. Vi er sådan set godt tilfredse med de 136 mio. kr., der er blevet afsat, og de 14 initiativer, men der har jo ikke været nogen ordførere fra regeringspartierne, som ligesom har kunnet redegøre for, hvor præcis en partnerdrabskommission i så fald ville kunne findes. Det er lidt ærgerligt, at det får lov til sådan at køre lidt af sporet, fordi forslaget egentlig er godt, og vi har ikke et ønske om, at regeringen får held til at besnakke Folketinget, og derfor synes vi, at det her forslag fortjener opbakning.

Kl. 15:48

Tredje næstformand (Karsten Hønge):

Der er ingen korte bemærkninger. Tak til fru Mai Mercado, Det Konservative Folkeparti. Den næste ordfører, jeg ser i salen, er fru Mette Thiesen, Dansk Folkeparti.

Kl. 15:49

(Ordfører)

Mette Thiesen (DF):

Partnervold og partnerdrab er frygteligt, fordi det sker der, hvor man skal være allermest tryg, der, hvor man skal føle sig allermest sikker. Derfor er det også godt, at vi drøfter det, og at vi ofte drøfter det, og at vi også tager initiativer til at komme det til livs i videst mulige omfang, for helt til livs kommer vi det jo nok desværre aldrig nogen sinde.

Der er rigtig mange ting, som vi i Dansk Folkeparti også godt kunne tænke os kigge på i forhold til den her problematik generelt. Der er bl.a. nogle formildende omstændigheder i straffeloven, hvis man begår drab på en, man er tæt på. Dem vil vi gerne have kigget på at få fjernet. Vi synes, det er noget mærkeligt noget, at det skal være en formildende omstændighed eksempelvis, at det er ens partner, man slår ihjel. Der er også noget omkring forældremyndighed. Vi har jo set nogle ret groteske sager, hvor faren har slået moren ihjel, og så har morens familie skullet kæmpe for at få forældremyndigheden over børnene eksempelvis. Det virker jo også helt paradoksalt. Så der er rigtig mange ting, vi gerne vil kigge på.

Når jeg har læst det her forslag, og når jeg har læst det, der tidligere er vedtaget, er jeg for at være helt ærlig faktisk stadig væk i tvivl om, om vi har de ting, der skal til. Så det er vi i Dansk Folkeparti meget nysgerrige på i forhold til udvalgsbehandlingen at få kigget på: Har vi egentlig, hvad skal man sige, de værktøjer, der skal til for at bekæmpe det her bedst muligt? Og det glæder vi os sådan set til at udforske i udvalgsbehandlingen.

Kl. 15:50

Tredje næstformand (Karsten Hønge):

Der er ingen korte bemærkninger. Tak til fru Mette Thiesen, Dansk Folkeparti. Jeg kigger igen ud i salen, og jeg kan se, at den næste, der får ordet, så må være ordføreren for forslagsstillerne, og det er fru Karina Lorentzen Dehnhardt, Socialistisk Folkeparti.

Kl. 15:51

(Ordfører for forslagsstillerne)

Karina Lorentzen Dehnhardt (SF):

Tak for en god debat, for med- og modspil, for opbakning og, ja, måske også for ikkeopbakning. Vi har i hvert fald fået en debat om noget, som jeg synes er virkelig væsentligt.

Når jeg synes, det er så vigtigt med sådan en partnerdrabskommission, er det, fordi jeg synes, at tal er så utaknemlige. De fortæller kun en lille del af historien. Vi har gennemsnitligt de her 12 partnerdrab om året, men der ligger jo rigtige menneskeskæbner bag de tal. Derfor har jeg bare taget et udpluk af sager med til jer her i dag, som fortæller lidt om, hvad det handler om. Faktisk er der lige netop i dag en mand, der er blevet dømt ved retten i Viborg for at have forsøgt at skyde sin kone. Det lykkedes ikke, men det kunne være endt i et partnerdrab.

Der er f.eks. også sagen, hvor en 31-årig kvinde i Aalborg bliver skudt og dræbt for øjne at nå sine to børn. Det er to børn, der mister deres mor, men de mister så faktisk også en far, som gør sig til drabsmand. Andre har mistet en datter, en veninde, en arbejdskollega, og en mand, en far, måske en søn, en ven, en arbejdskollega gør sig skyldig i den værste forbrydelse, nemlig at tage en anden persons liv.

Der var også sagen, som startede hele debatten om partnerdrab – næsten. Det var sagen, hvor en 24-årig kvinde blev fundet kvalt i en bil, der var kørt i vandet. Det var hendes kæreste, der blev anholdt for drabet. Vi ved faktisk, at hun en gang tidligere har været behandlingskrævende på grund af et forsøg på kvælning.

Der var også en sag i Svendborg, hvor en kvinde gik rundt og var bange for sin 73-årige mand. Han var meget dominerende i forholdet, og han forsøgte at kontrollere hende. Det ved fra retten. Hun fortalte, at hun ville flytte fra ham. Hun havde nemlig fået sin egen lille ældrebolig og var klar til at starte et nyt liv, men manden kvalte hende samme dag.

Det er tre forfærdelige sager tre steder i landet; det er tre kvinder i forskellige aldre.

Nu spørger I måske nok: Partnerdrab rammer vel også mænd? Ja, det gør det, og det her forslag skal sådan set også undersøge partnerdrab på mænd. Partnerdrab rammer nemlig overalt, og det er den største enkeltstående kategorier af drab derhjemme – den største enkeltstående kategori af drab. Kan vi leve med det? Jeg synes jo, det indlysende svar er nej. Vi har i SF tidligere foreslået massevis af ting, der bekæmper partnerdrab, partnervold og stalking. Vi lagde det her forslag om en handlingsplan til bekæmpelse af partnerdrab frem; vi har stået bag stalkingparagraffen; vi har stået bag at få særlige teams hos politiet til bekæmpelse af forbrydelser i nære relationer; vi har fremsat et forslag, der er blevet behandlet i dag, om fodlænker, som kan beskytte folk, som er truet f.eks. i sager om partnervold og stalking.

Vi arbejder hele tiden med det her område, og heldigvis arbejder vi ikke alene, men sammen med de mange partier, som også er optaget af at beskytte ofrene og også hjælpe gerningsmanden ved at forhindre, at forbrydelser gentager sig. Sammen har vi fundet et flertal om rigtig mange gode ting, men vi har også brug for mere viden om, hvordan vi kan forebygge partnerdrab. De her tre frygtelige sager er ikke ens; de er unikke. Baggrunden for forslaget her i dag, er, at vi har brug for mere viden. Vi må også være ærlige og erkende, at det altså overvejende er kvinder, som bliver dræbt af deres partner, men vi må selvfølgelig heller ikke glemme, at der også er mænd, der bliver dræbt af en partner.

Jeg kan huske, at da jeg var ung retsordfører, lagde jeg selvfølgelig også mærke til den her type sager, og da jeg dengang spurgte ind til, hvad søren vi kunne gøre for at forebygge, at der skete partnerdrab, var svaret, at det kunne man stort set ikke forebygge, fordi det her opstod som lyn fra en klar himmel. Der var ingen tegn i sol og måne på, at det her var under opsejling.

I dag er vi jo heldigvis blevet klogere. Vi ved, at det ikke er rigtigt. Der findes f.eks. i dag engelsk forskning, som har kortlagt, at der er otte trin hen imod et partnerdrab. Det er trin, som alle sammen rummer en eller anden mulighed for forebyggelse. Vi har faktisk også dansk forskning, som omfatter partnerdrab på både mænd og kvinder og viser, at i 75 pct. af tilfældene går der psykisk vold forud for et partnerdrab, og det var bl.a. den viden, der fik os til at skubbe på, så vi har kriminaliseret psykisk vold. Så viden flytter jo noget.

Kl. 15:56

Vi ved også fra en anden dansk undersøgelse, at i en fjerdedel af partnerdrabssagerne kendte politiet til dysfunktionelle mønstre; i en anden fjerdedel af tilfældene vidste de pårørende noget; i en tredje fjerdedel vidste andre myndigheder noget; og så er der en fjerdedel, som er en mere blandet kategori. Men der var altså nogen, som i hvert fald vidste noget, som kunne afhjælpes, hvis der var mere videndeling i de her sager. Og det ved jeg er noget af det, som vi har besluttet i SSA at vi skal sørge for at blive bedre til, nemlig at få delt den her viden. Men vi mangler stadig væk viden om i hvert enkelt drab, hvor forebyggelsespotentialet lå. Hvem kunne have handlet anderledes? Hvem kunne have hjulpet, så det her ikke endte med et partnerdrab.

Vi har jo sagen om skyderiet i Field's, hvor tre mennesker blev dræbt og endnu flere alvorligt såret. Det var en forfærdelig sag. Det er klart, at sådan en sag fører til en massiv granskning. Hvor gik det galt? Kendte politiet gerningsmanden? Gjorde psykiatrien? Gjorde kommunen? Alle sejl blev simpelt hen sat for at se, om de kunne have fanget signalerne og forebygget, at tre mennesker blev dræbt og endnu flere blev skadet. Det synes jeg også vi bør gøre, hver gang vi oplever et partnerdrab eller et forsøg på det, for at blive klogere på, hvordan vi kunne have handlet tidligere, hvordan vi kunne drage læring af det her og forbedre myndighedernes beredskab, sikre en tidligere indsats.

Som jeg nævnte før i sagen fra Amager, er drabsmanden simpelt hen også tiltalt for at have taget kvælertag på kæresten et halvt år forinden. Hun fik behandlingskrævende skader i nakken. Hun har derfor været i kontakt med sundhedsmyndighederne. Kunne den kontakt have resulteret i, at begge havde fået hjælp, før et liv var gået tabt? Vi ved det ikke, men en kommission kunne i hvert fald være med til at undersøge det, så andre måske kunne blive sparet for den ultimative forbrydelse.

Jeg synes, det er indlysende, at vi skal have sådan en kommission, og den bør være forankret hos myndighederne både for at kunne få adgang til de data, der er brug for, men også så man kan sikre, at den viden, der kommer frem, kan blive viden, der bliver lagt frem for de selv samme myndigheder, f.eks. politiet og sundhedsmyndighederne, kommunen og Udlændingestyrelsen.

I Norge og Sverige og England – det har også været nævnt i dag – gennemgår myndighederne systematisk partnerdrab for at tage ved lære og forebygge både alvorlig vold og drab. I England har det siden 2011 været lovpligtigt at lave sådan et domestic homicide review. Der skal myndighederne efter et drab i hjemmet kortlægge forbrydelsen, men også forløbet op til, og bagefter skal de komme med anbefalinger til, hvordan lignende sager kan undgås i fremtiden. En, som er formand for en organisation, som repræsenterer pårørende til ofrene, siger:

»Jeg oplever, at domestic homicide reviews har tvungetprofessionelle til at tage vold i nære relationer alvorligt, forstå, hvad der på spil, og lære af det ...«  – præcis som vi lærte af den viden, vi fik ud af det i forhold til psykisk vold, inden vi fik det kriminaliseret.

I Sverige har Socialstyrelsen – jeg har nævnt det et par gange – siden 2012 lavet lovpligtige dødsfaldsudredninger. Der gennemgår man forløbet forud for drabssagerne for at fastslå, om der har været myndighedskontakt, og om der kunne have været gjort noget for at forhindre drabet. I den seneste udredning, og det har jeg også sagt, pegede man på 33 svagheder i myndighedernes håndtering. F.eks. har de afdækket, at myndighederne ofte var de eneste, en voldsudsat havde kontakt til, men at man der sjældent spurgte ind til volden.

I Norge nedsatte man partnerdrabskommissionen, som også på baggrund af en partnerdrabssag gennemgik, hvor der havde været kontakt med politiet, socialvæsenet og sundhedspersonale, og kommissionen skulle undersøge, om myndighederne havde svigtet deres ansvar over for borgeren, og hvad man fremover kunne gøre for at forhindre partnerdrab. Efterfølgende kom de også med anbefalinger, som så er på vej til at blive implementeret. Den norske regering har endda besluttet at oprette en permanent partnerdrabskommission, som træder i kraft fra i år.

Hvis der er nogen, der har læst Politiken, kan de se, at der jo også i politiet er folk, som synes, at en partnerdrabskommission er en god idé. I hvert fald siger Kristian Løwenstein fra Nordsjællands Politi, som kortlægger mønstre i anmeldelser om vold i nære relationer, at det bør være en tværfaglig partnerdrabskommission:

»Der bør være en tværfaglig partnerdrabskommission, som er bemyndiget til at lave de her dybdegående analyser af hvert eneste drab og se på, hvad er gået forud, hvad vi kunne have gjort anderledes, og hvad vi kan gøre forebyggelsesmæssigt. Alle drab er unikke, men der er rigtig mange fællestræk, som er vigtige at få frem«.

Så der er også folk i politiet, som synes det her er en god idé.

Det bliver ikke i den her ombæring, at vi får en partnerdrabskommission, men jeg opgiver ikke ævred, og derfor har jeg besluttet mig for at kalde justitsministeren i samråd om forslaget, så vi kan få en drøftelse af, om de ting, som ministeren og flere andre har nævnt i dag, flugter med det forslag, der ligger her. Det er nemlig vigtigt at få afklaret. Tak for ordet.

Kl. 16:01

Tredje næstformand (Karsten Hønge):

Der er ingen korte bemærkninger. Tak til fru Karina Lorentzen Dehnhardt, SF.

Da der ikke er flere, der har bedt om ordet, er forhandlingen sluttet.

Jeg foreslår, at beslutningsforslaget henvises til Retsudvalget. Hvis ingen gør indsigelse, betragter jeg dette som vedtaget.

Det er vedtaget.

Det sidste punkt på dagsordenen er:

5) 1. behandling af beslutningsforslag nr. B 101:

Forslag til folketingsbeslutning om at indføre en selvstændig bestemmelse om drugging i straffeloven.

Af Karina Lorentzen Dehnhardt (SF) m.fl.

(Fremsættelse 17.03.2023).

Kl. 16:01

Forhandling

Tredje næstformand (Karsten Hønge):

Forhandlingen er åbnet, og den første, der får ordet, er justitsministeren.

Kl. 16:02

Justitsministeren (Peter Hummelgaard):

Mange tak for ordet, og også tak til forslagsstillerne fra SF for at fremsætte det her beslutningsforslag. Lad mig starte med at sige, at jeg er helt enig med SF i, at drugging er en grov forbrydelse, som vi på ingen måde skal acceptere foregår i nattelivet. Det er helt afgørende, at vi alle kan færdes trygt i nattelivet, og at vores unge kan feste og more sig uden samtidig at skulle være bekymret for at få hældt euforiserende stoffer i deres drinks eller andre drikkevarer. Tak for at sætte fokus på et meget bekymrende fænomen, som jeg er enig i at der skal sættes ind over for.

Med beslutningsforslaget foreslås det, at der indføres en selvstændig bestemmelse i straffeloven, som kriminaliserer drugging. Det foreslås samtidig, at personer, der dømmes efter en selvstændig bestemmelse om drugging, kan få tildelt et generelt forbud mod at færdes og opholde sig i nattelivet på samme måde som personer, der dømmes for bl.a. vold i nattelivet.

Drugging er allerede i dag strafbart. Det kan efter omstændighederne straffes som vold efter straffelovens § 244 og § 245, og det vil efter omstændighederne også kunne straffes som hensættelse af en person i hjælpeløs tilstand efter straffelovens § 250. Som eksempel kan nævnes en dom fra Østre Landsret fra 2010, hvor tre personer blev fundet skyldige i grov vold ved i forening og efter forudgående aftale at have hældt tre-fire knuste metadontabletter i den forurettedes øl uden dennes vidne.

Som opfølgning på den tidligere regerings tryghedspakke, »Tryghed for alle danskere«, er der indført en mulighed for at idømme et nattelivsforbud efter straffelovens § 79 c, og forbuddet er et vigtigt element i arbejdet med at sikre større tryghed for unge og voksne, der færdes i nattelivet. Nattelivsforbuddet kan bl.a. gives til personer, der straffes for vold begået i nattelivet eller begået i tilknytning til de pågældendes færden i nattelivet. Da drugging allerede i dag kan straffes som vold, er der også allerede mulighed for, at personer, der begår drugging, kan få tildelt et nattelivsforbud efter straffelovens § 79 c.

På den baggrund kan regeringen ikke støtte beslutningsforslaget, men der skal altså ikke være tvivl om, at jeg er helt enig med forslagsstillerne i, at drugging er et bekymrende fænomen, der skal bekæmpes. Jeg støtter derfor også på alle måder intentionerne bag forslaget, og derfor er jeg også åben over for at drøfte, om der er andet, der kan gøres, end at gribe til yderligere lovgivning og dobbeltkriminalisering. I den forbindelse er det vigtigt, at der bl.a. hos politiet er fokus på, hvad der foregår i nattelivet og hvordan. F.eks. har Nordjyllands Politi, Østjyllands Politi og Københavns Politi udarbejdet lokale retningslinjer for håndteringen af sager om mulig drugging, og Rigspolitiet har udarbejdet nationale retningslinjer for politiets behandling af voldtægt, der også adresserer relevante sagsskridt, som politiet skal foretage ved mistanke om drugrape. Så politiet har fokus på området.

Som nævnt tidligere er jeg enig i, at drugging er en grov forbrydelse, der skal sættes ind over for. Regeringen kan dog ikke støtte beslutningsforslaget, da vi ikke mener, at der er behov for yderligere lovgivning. Tak for ordet.

Kl. 16:05

Den fg. formand (Erling Bonnesen):

Mange tak for det. Der er en kort bemærkning fra fru Karina Lorentzen Dehnhardt.

Kl. 16:05

Karina Lorentzen Dehnhardt (SF):

Jeg kan jo ikke dy mig for at spørge om det her, for sidst vi havde en debat om drugging og – hvad kan man sige – den utryghed, som det skaber i nattelivet, var det hr. Nick Hækkerup, som var minister, og som gerne ville gøre noget her. Så jeg vil bare spørge, hvad der er sket i tiden fra dengang og så til nu i forhold til at få lavet en kriminalisering af drugging. Jeg er nemlig overbevist om, at det ville sende et meget, meget klart signal om, at det her er forbudt. Det er jo en anelse mystisk, at det er kriminaliseret ved nogle voldsparagraffer. I hvert fald må man sige, at der nok er en diskrepans her. Der er 595 henvendelser til Giftlinjen, men jeg gætter på, at vi ikke ser så mange anmeldelser hos politiet. Eller det har ministeren måske et bud på om vi gør?

Kl. 16:06

Den fg. formand (Erling Bonnesen):

Ministeren.

Kl. 16:06

Justitsministeren (Peter Hummelgaard):

Først vil jeg sige, at den debat og også regeringens stillingtagen til det her beslutningsforslag jo også – ikke i forhold til emnet, men til formen – skal ses lidt i forhold til den debat, vi havde for nogle måneder siden om kriminalisering af bl.a. krigsforbrydelser og lignende. Dengang sagde jeg jo – hvis ordføreren husker det – at vi egentlig principielt er modstandere af dobbeltkriminalisering, men at vi i det tilfælde ville gøre en særlig undtagelse, fordi vi synes, at den sikkerhedspolitiske og udenrigspolitiske situation kræver en klar og tydelig signalgivning i forhold til bl.a. de russiske krigsforbrydelser, vi ser lige nu. Her er der igen tale om det, vi i hvert fald vil opfatte som dobbeltkriminalisering. Vi er på alle måder interesseret i og vil gøre alt, også gerne i form af kreative forslag, for at tage yderligere skridt til at bekæmpe drugging i nattelivet, men vi mener ikke, der er behov for at kriminalisere gerningen, da den ifølge straffeloven allerede er kriminel i dag.

Kl. 16:07

Den fg. formand (Erling Bonnesen):

Fru Karina Lorentzen Dehnhardt.

Kl. 16:07

Karina Lorentzen Dehnhardt (SF):

Jamen så vil jeg spørge til, om det ikke kunne være en god idé at give det sin egen paragraf, så vi endelig kan følge, hvor mange sager der er om drugging. Der er 595 henvendelser til Giftlinjen, og jeg gætter på, at der er et kæmpe mørketal derude. Hvor mange af de sager bliver egentlig anmeldt? Hvordan bliver de efterforsket? Hvordan går vi til det? Så kunne det give mening med en selvstændig paragraf, så vi rent faktisk også får mulighed for at følge udviklingen på det område, eller vil ministeren på en eller anden måde sige konkret her i dag, at han vil sørge for, at vi fremover kan få tal for drugging?

Kl. 16:08

Den fg. formand (Erling Bonnesen):

Ministeren.

Kl. 16:08

Justitsministeren (Peter Hummelgaard):

Jeg tror ikke, vi behøver en selvstændig paragraf for at følge, i hvilket omfang det her er et problem. Det er jo rigtigt, at der helt sikkert er en diskrepans mellem antallet af henvendelser, som eksempelvis Giftlinjen får, og antallet af egentlige anmeldelser, politiet får. Vi har jo spurgt Rigspolitiet, også i forlængelse af den debat, som ordføreren havde med min forgænger, og Rigspolitiet har undersøgt, om drugging er et stigende problem. Der har de oplyst, at politikredsene har forskellige vurderinger af, om der opleves en stigning i antallet af sager om drugging. Derfor er det svært at svare entydigt på det, men at det her opleves som et problem, at det her skaber utryghed i nattelivet, er der i hvert fald ingen diskussion om, og derfor er det også noget, som regeringen meget gerne vil samarbejde med både ordføreren og resten af Folketinget om at gøre noget yderligere ved.

Kl. 16:09

Den fg. formand (Erling Bonnesen):

Mange tak til ministeren for det. Der er ikke flere korte bemærkninger. Vi kan gå i gang med ordførerrækken, og den første er Socialdemokraternes ordfører, og det er fru Fie Hækkerup.

Kl. 16:09

(Ordfører)

Fie Hækkerup (S):

Tak for ordet. Da jeg skulle sætte mig og skrive den her tale, kom jeg til at tænke over noget, som jeg i virkeligheden har gjort igennem alle mine teenageår og også langt op i tyverne, når jeg var i byen, som jeg egentlig tænkte jeg lige ville demonstrere for jer. For eksemplets skyld vil jeg bede jer om at forestille jer, at det her er en gin og tonic eller en anden drink. Når jeg har været i byen som ung, har jeg nærmest konsekvent holdt min drink eller øl, eller hvad det nu kunne være sådan her. Og det gjorde jeg, fordi det på en eller anden måde formede et låg hen over drinken, så det blev sværere at putte noget ned i den. Det der har jo siddet i mig igennem hele min ungdom, altså den der grundlæggende utryghed, som bunder i en frygt, man bare ofte har som ung kvinde, og som grundlæggende er en frygt for, at der er nogen, særligt i nattelivet, som ikke vil en det godt, og som man på en eller anden måde skal være på vagt over for.

Frygten er jo altså heller ikke helt ubegrundet, når Giftlinjen sidste år fik, jeg har godt nok noteret 535 opkald om mistanke om drugging – men i hvert fald mange – og når det ser ud til, at der er en stigning i anmeldelser og sigtelser for drugging. Man kan så dertil lægge alle dem, som ikke nåede til lægen og fik sporet stoffet, inden det var ude af kroppen igen, eller alle dem, som gik og var i tvivl om, hvad det var, der var sket med dem, og om de egentlig var blevet drugget, og som derfor ikke anmeldte det.

Jeg synes, det her helt tydeligt viser, at der bare er nogle mennesker derude, som insisterer på at gøre os andre – og i de her tilfælde særligt unge kvinder – fortræd. Det er på alle måder fuldstændig uacceptabelt. Det er helt uacceptabelt, og så er det jo også strafbart i dag.

Som forslagsstillerne også skriver i bemærkningerne til forslaget, som ministeren også beskrev, så er det allerede i dag strafbart at udsætte andre for drugging. Paragrafferne vil jeg ikke tæske jer igennem, men jeg vil bare sige, at jeg synes, at det er godt, at vi har en lovgivning, der sikrer, at drugging er strafbart, for vi skal ikke finde os i, at nogen gør nattelivet utrygt for andre, og ikke mindst, at særligt unge kvinder skal føle sig utrygge, når de går i byen for at have det, der egentlig skulle være en god og festlig aften.

På den baggrund, at drugging allerede er strafbart, og at der gælder regler for nattelivsforbud ved drugging, så kan Socialdemokratiet ikke støtte det her konkrete forslag. Men når det er sagt, læser jeg også forslagsstillernes intention bag forslaget. Nu skal jeg selvfølgelig ikke lægge nogen ord i munden, så ret mig, hvis jeg tager fejl, men jeg læser det også sådan, at forslaget også handler om, at vi skal tage drugging med alle dets konsekvenser hamrende seriøst og dybt alvorligt, og at vi også herindefra får sendt et signal om, at det her vil vi altså ikke acceptere. Der må jeg bare sige, at som socialdemokrat og som trods alt stadig relativ ung kvinde optager det her mig altså rigtig meget. Det håber jeg også forslagsstillerne kan mærke.

Vi vil i Socialdemokratiet altså ikke finde os i, at drugging foregår i det danske natteliv. Og vi vil ikke finde os i den ufrihed, som unge kvinder oplever ved at skulle tage ekstra, ekstra forholdsregler a la de her, når man egentlig er ude for at have det sjovt på det, der burde være sådan en ubekymret aften i ungdomslivet. Derfor er det også vigtigt, vi bliver ved med at holde fokus på det her.

I den forbindelse er jeg glad for, som ministeren nævnte, at flere politikredse har lavet retningslinjer for drugging og for drugrape, fordi det viser, at politiet har fokus på det, og det mener jeg er vigtigt, fordi det jo også er dem, der ofte møder ofrene. Og så skal vi selvfølgelig derudover fortsætte med at have fokus på det herinde også, for drugging er en grov forbrydelse, som er fuldstændig uacceptabel. Unge kvinder skal ikke rende rundt og bruge deres hånd som låg over deres drink af frygt for at få puttet noget ned i den. Sådan skal det ikke være i Danmark – det synes jeg siger sig selv.

Til sidst vil jeg sige tak til fru Karina Lorentzen Dehnhardt og til SF for at sætte fokus på den her vigtige debat igen. Hvis jeg læser intentionen bag forslaget rigtigt, er jeg enig i den, men det konkrete forslag kan vi i Socialdemokratiet ikke støtte. Tak for ordet.

Kl. 16:14

Den fg. formand (Erling Bonnesen):

Tak for det. Der er et par korte bemærkninger, og den første er fra fru Karina Lorentzen Dehnhardt.

Kl. 16:14

Karina Lorentzen Dehnhardt (SF):

Tak for en virkelig fin tale. Man kan godt høre, at ordføreren har været ung i en tid, hvor man må beskytte sig imod at få noget i sine drinks. Jeg har aldrig selv oplevet det i min ungdom, så jeg tror, det er et fænomen, der i hvert fald er vokset i styrke, og jeg kan i hvert fald høre på mange af dem, jeg taler med af vores medarbejdere, som også er yngre, at de alle sammen kender til det her fænomen.

Mener ordføreren, at vi kunne bruge bedre tal på området? For som det er i dag, kan vi, når den ligger under voldsparagraffen, rent faktisk ikke hive tal ud, der viser, hvor mange af de sager der handler om drugging, og det mener jeg faktisk er ret afgørende for at kunne finde ud af, hvor stor diskrepansen er mellem antallet af anmeldelser og henvendelserne til Giftlinjen, og måske kunne man også begynde at se på offerudsathedsundersøgelser i forhold til det her.

Det er jo typisk sådan, at når man får mere viden om et fænomen, bliver man også bedre til at sætte ind over for det, så mener ordføreren, at vi skal have tal for drugging?

Kl. 16:15

Den fg. formand (Erling Bonnesen):

Ordføreren.

Kl. 16:15

Fie Hækkerup (S):

Jeg synes, et helt oplagt næste skridt i kampen mod drugging og i kampen mod den utryghed, som særlig unge kvinder, men også unge mænd oplever i nattelivet, ville være at få undersøgt det her område nærmere. Det synes jeg ville være fuldstændig oplagt.

Som I også skriver i bemærkningerne til forslaget, ved vi jo heller ikke særlig meget om det her nye fænomen, spiking, som jeg om noget synes er endnu mere gustent. Her er der ikke længere tale om en pille i en drink, men om en kanyle i et baglår. Så jeg synes også, det ville være gavnligt at få undersøgt, om det fænomen også finder sted i Danmark, når nu vi ved, at det foregår i Storbritannien, som trods alt ikke er særlig langt herfra.

Kl. 16:16

Den fg. formand (Erling Bonnesen):

Tak. Vi skal lige huske, at vi ikke bruger direkte tiltale. Så er det fru Karina Lorentzen Dehnhardt.

Kl. 16:16

Karina Lorentzen Dehnhardt (SF):

Tak for den tilkendegivelse. For jeg tænker, at selv om vi ikke kan blive enige om forslaget her i dag, så er vi trods alt enige om, at vi skal have nogle bedre tal på det her område. For der er jo helt klart et behov for at få et bedre fundament for at forstå, hvor udbredt det her er. Når jeg snakker med folk, har jeg en fornemmelse af, at det er meget udbredt, og derfor bliver vi altså også nødt til at gøre noget mere for at forebygge det, andet end at man selv nødvendigvis skal rende rundt med sin glas i hånden hele aftenen.

Så vil jeg bare sige til sidst, at det lyder utrolig dejligt med til gintonics, når man sidder her på en fredag.

Kl. 16:17

Den fg. formand (Erling Bonnesen):

Ordføreren.

Kl. 16:17

Fie Hækkerup (S):

Ja, og uden at det skal lyde, som om jeg gerne vil have overstået den her debat hurtigt, så kan jeg sige, at når jeg går ud herfra, går jeg ned på en bar med mine veninder, og så sætter vi os og drikker nogle øl. Det er fredag, det er forår, og man skal være glad helt ned i maven og nærmest have en lykkefølelse, men vi kommer jo til at sidde med det der i baghovedet, fordi det jo stadig væk er der. Det skal vi bare have gjort noget ved, og jeg tror, at den helt rigtige måde at gøre det på er at starte med at få undersøgt det nærmere.

Kl. 16:17

Den fg. formand (Erling Bonnesen):

Så er det fru Mai Mercado.

Kl. 16:17

Mai Mercado (KF):

Så er jeg helt ked af at tage ordet, når alternativet er at være på en bar med sine veninder, for det gad jeg virkelig også godt. Men jeg vil bare sige tak for dagens bedste og mest personlige tale. Jeg synes virkelig, at der også blev givet nogle personlige facetter, og der er ingen tvivl om, at der også er en generationsforskel i det her. For jeg kan bare sige, at når jeg er ude på en bar med mine veninder, så er det bare med glasset uden låg fløjtende rundt, for dengang jeg var ung, var det her ikke en ting. Og det er jo helt forfærdeligt, at vi har en ungdom i dag, som tænker over, at man skal beskytte sit glas. Så for ikke at trække det unødigt ud – for vigtige ting venter – vil jeg egentlig bare stille et enkelt spørgsmål, og det er: Kunne man forestille sig, at Socialdemokratiet også på et tidspunkt ville være med til at kigge på, om straffen for drugging skulle sættes op?

Kl. 16:18

Den fg. formand (Erling Bonnesen):

Ordføreren.

Kl. 16:18

Fie Hækkerup (S):

Det tror jeg godt man kunne forestille sig. Det er ikke det, vi ser som det første skridt. Det første skridt er at få afdækket det her. For i virkeligheden, sådan som jeg også læser hele intentionen bag forslaget, har vi brug for at få et øget kendskab til det her. Der er kommet retningslinjer ud hos politiet. Det er rigtig godt. Jeg kan høre på den debat, der har været her i salen på området tidligere, at det også handler om, om det sundhedsfaglige personale ved nok; er de opmærksomme på, at de skal teste for det her stof og få det hurtigt ud af kroppen igen og sådan nogle ting? Så jeg tror, at det første, der skal gøres, er at få undersøgt det, så vi kan styrke kendskabet til det i første omgang.

Kl. 16:19

Den fg. formand (Erling Bonnesen):

Tak for det. Så er der ikke flere korte bemærkninger. Tak til ordføreren. Så kan vi gå videre til Venstres ordfører, og det er hr. Preben Bang Henriksen.

Kl. 16:19

(Ordfører)

Preben Bang Henriksen (V):

Tak for det. Jeg skal gøre det kort. Drugging er en grov forbrydelse. Det behøver vi vist ikke tærske mere langhalm på, og jeg er enig i de omstændigheder, der er blevet beskrevet hidtil. Men problemet er jo, som justitsministeren sagde i relation til det forslag, vi har i dag, at det jo allerede er strafbart efter voldsbestemmelserne i §§ 244 og 245 i straffeloven. Og det er også muligt at idømme nattelivsforbud efter § 79 c i straffeloven, fordi der er tale om vold i nattelivet. Så da det er dækket, mener vi sådan set ikke, at der er behov for at supplere de 306 paragraffer i straffeloven yderligere. Domstolene dømmer i forvejen for drugging, og der er righoldig praksis. Jeg medgiver forslagsstillerne, at det jo nogle gange godt kan have en signalværdi, og der kan man overveje at gøre noget, men ikke lige for øjeblikket efter min mening.

Kl. 16:20

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren, og vi går videre til Moderaternes ordfører, og det er hr. Henrik Rejnholt Andersen.

Kl. 16:20

(Ordfører)

Henrik Rejnholt Andersen (M):

Tak for det, formand. Tak til SF for at fremsætte beslutningsforslaget. Drugging er en forfærdelig kriminel handling, som vi skal se på med stor alvor. Mennesker i nattelivet, især de unge mennesker, der færdes meget i nattelivet, skal føle sig trygge. Det gælder faktisk, når vi taler om vold og generel utryghedsskabende adfærd, men det gælder så sandelig også i forhold til drugging.

Jeg har heldigvis aldrig selv oplevet det; jeg er ligesom fru Mai Mercado fra en tid, hvor vi ikke helt bekymrede os om drugging i nattelivet. Så jeg føler meget med fru Fie Hækkerup, der har følt den her tendens til at skulle holde hånden over en drink, når man går i byen, og det er noget, vi skal se på med den største alvor. Jeg har selv små børn, og jeg håber da så sandelig, at jeg kan sende mine børn i byen på et tidspunkt og ikke skulle have den her bekymring.

Så det er også derfor, at vi i Moderaterne mener, at vi skal tage drugging og den kriminelle handling, som det er, meget, meget seriøst, og at det skal straffes meget hårdt, men det er jo allerede strafbart i dag; der er jo op til flere forskellige paragraffer i dag, som kan bruges til at straffe drugging. Hr. Preben Bang Henriksen nævnte dem lige før, og der er ingen grund til, at vi tager dem en gang til, men når vi snakker om det her beslutningsforslag, kan vi ikke støtte det, for vi går ikke ind for det, altså vi skal ikke have dobbeltkriminalisering. Hvor frygteligt det her end er, kan vi ikke have dobbeltkriminalisering.

Problemet med drugging er: Der er mange, der måske har været udsat for det – og det er alt lige fra blackout til det mest ubehagelige, man kan opleve, når man har været drugget – og det store problem er, at det ret hurtigt er ude af kroppen igen, så det er ret svært at opdage. Så derfor er det, at hvis ikke man som ung pige, ung dreng går til politiet eller lægen og bliver testet med det samme, er det rigtig, rigtig svært at opdage.

Så derfor er det vigtigt, at vi sætter fokus på det, og det er vigtigt, at vi får lært vores unge mennesker, at det her skal man tage seriøst. Så på den baggrund støtter vi forslaget, i den forstand at vi bakker op om, at det her helt afgjort er noget, vi skal have sat fokus på og virkelig tage seriøst – rigtig, rigtig seriøst – men som det er på nuværende tidspunkt, kan vi ikke støtte forslaget.

Kl. 16:23

Den fg. formand (Erling Bonnesen):

Tak for det. Der er en kort bemærkning fra hr. Peter Skaarup.

Kl. 16:23

Peter Skaarup (DD):

Ordføreren er lidt inde på, at det ville være skidt at støtte sådan et forslag, fordi der i så fald ville være tale om dobbelt kriminalisering, altså hvis man kriminaliserer drugging. Jeg kan ikke lade være med lige at spørge ordføreren, om det så heller ikke burde være blevet forbudt med stalking – altså om det burde være kriminaliseret. Det er jo også forbudt andre steder i straffeloven, men alligevel har man kriminaliseret stalking. Er ordføreren ikke enig i, at det kan være godt meget specifikt at understrege, at noget bestemt vil man ikke have noget af, specielt når vi skal følge med udviklingen i samfundet, og i det her tilfælde drugging?

Kl. 16:23

Den fg. formand (Erling Bonnesen):

Ordføreren.

Kl. 16:23

Henrik Rejnholt Andersen (M):

Tak for spørgsmålet. Jo, det kan hr. Peter Skaarup have meget ret i, altså at det også er en dobbelt kriminalisering. Det er dog et spørgsmål, som jeg ikke har været med inde over på daværende tidspunkt. Men jeg er helt enig i, at der er flere forskellige paragraffer, som også kan bruges omkring stalking. Så ja, der dobbeltkriminaliserer man også, så det har du desværre fuldstændig ret i.

Kl. 16:24

Den fg. formand (Erling Bonnesen):

Hr. Peter Skaarup.

Kl. 16:24

Peter Skaarup (DD):

Det er godt, vi er enige om det, for så hører den del af argumentet op. Så må man bare spørge, om ordføreren så ikke er enig i, at når nu unge mennesker, specielt unge piger, oplever den her form for kriminalitet, hvor man altså kommer ting og sager i deres drink med det resultat, at de vil være fuldstændig forsvarsløse i forhold til al mulig anden kriminalitet, og når der kommer sådan en udvikling i vores samfund, det samme gælder internettet, hvor der også sker en kæmpe udvikling, som får rigtig store konsekvenser for mange mennesker, skal vi jo lovgivningsmæssigt følge med tiden. Vi skal jo være på omgangshøjde med sådan nogle tendenser. Er ordføreren ikke enig i det?

Kl. 16:24

Den fg. formand (Erling Bonnesen):

Ordføreren.

Kl. 16:24

Henrik Rejnholt Andersen (M):

Tak for spørgsmålet. Jo, jeg er meget enig i, at vi er nødt til at følge med tiden, og det er også derfor, jeg synes, at de paragraffer, vi har, straffer drugging fint i dag. Jeg vil ikke gå så langt som til at sige, at drugging er vold eller grov vold, men det er derhenad, for det, der kan ske ved drugging, er desværre, at man kan blive forsvarsløs og blive udnyttet på de mest ubehagelige måder.

Kl. 16:25

Den fg. formand (Erling Bonnesen):

Fru Karina Lorentzen Dehnhardt.

Kl. 16:25

Karina Lorentzen Dehnhardt (SF):

Der er jo simpelt hen sket en femdobling i antallet af henvendelser til Giftlinjen på ret kort tid fra folk, som mener sig drugget. Det synes jeg er ret bekymrende, og derfor synes jeg, det er ærgerligt, at drugging ligger i voldsparagraffen sammen med mange andre tilfælde. Men det betyder jo, at vi ikke kan trække selvstændige tal og se, hvor mange der egentlig anmelder det her. For jeg tror, at der er en del, der ikke er klar over, at det, de er blevet udsat for, er en forbrydelse, så vi har også brug for at rejse noget opmærksomhed omkring det.

Nå, men mit ærinde er egentlig bare at høre, om Moderaterne vil hjælpe til med, at vi så får et bedre datagrundlag, at vi får et setup, som gør, at vi kan trække tal om drugging ud. Og jeg er ked af det, men det vil nok belaste politiets it, men jeg synes måske, det er vigtigt, at vi får det der kendskab.

Kl. 16:26

Den fg. formand (Erling Bonnesen):

Ordføreren.

Kl. 16:26

Henrik Rejnholt Andersen (M):

Tak for spørgsmålet. Ja, vi skal gøre alt, hvad vi kan, for at komme drugging til livs. Vi skal se sætte ind og se, om vi kan få lavet holdningsændringer hos de unge mennesker og i systemet, og vi skal trække alle de data ud fra systemet, som vi kan, når det drejer sig om § 244 og § 245 om det her for at se, om vi kan få splittet det op, så vi kan se, hvor mange der er. For ordføreren har fuldstændig ret i, at når der er 5-600 henvendelser til Giftlinjen, er der nok også højst sandsynlig nogle af dem, som hører ind under §§ 244 og 245, men hvor oplysningerne ikke findes særskilt i dag. Det er jeg helt overbevist om at vi burde gøre. Vi burde gøre noget mere for at se, hvad der egentlig er hvad.

Kl. 16:26

Den fg. formand (Erling Bonnesen):

Fru Karina Lorentzen Dehnhardt frafalder, og så siger vi mange tak til ordføreren. Der er ikke flere korte bemærkninger, og vi kan gå videre til Danmarksdemokraternes ordfører, og det er hr. Peter Skaarup.

Kl. 16:27

(Ordfører)

Peter Skaarup (DD):

Tak for ordet. Jeg må sige, at når jeg følger den her udvikling, der er med drugging og de tal, som Karina Lorentzen Dehnhardt også var inde på tidligere, så synes jeg, det er meget foruroligende. Og jeg synes kun, man kan blive endnu mere bekymret for fremtiden, for det er tilsyneladende en stigende tendens, ikke bare i Danmark, men også i andre lande, hvor flere og flere, særlig unge kvinder, udsættes for drugging i nattelivet. Man putter stoffer i deres alkohol, og så er man som offer ude af stand til at sige fra, f.eks. over for seksuelle overgreb. Det er desværre et stigende problem i nattelivet, som vi skal tage alvorligt, og vi skal gøre alt, hvad vi kan for at sikre, at der sættes en stopper for den her farlige tendens, for den er meget og meget svær at forsvare sig imod. Det er svært at holde øje med ens drink, ligesom fru Fie Hækkerup måske forsøger på, og det kan godt nok være svært, hvis man f.eks. skal føre en samtale eller ud at danse, eller hvad man nu skal sådan et sted.

Med forslaget fra Socialistisk Folkeparti sikrer man sig så, at der indføres en selvstændig bestemmelse om drugging i straffeloven, hvormed vi sender et klart signal om, at i Danmark vil vi simpelt hen ikke acceptere, at der er et fænomen, der hedder drugging. Så er der selvfølgelig nogle, der kan sige, ligesom Moderaternes ordfører var lidt inde på, om det ikke gør nogen dobbelt kriminelt. Det kan da godt være, man også har straffelovsbestemmelser, man kan ramme det fænomen med i dag. Det er der da ingen tvivl om, at man har. Men bruger man dem, og får vi mulighed for, hvis man kriminaliserer det her, for at sende et signal ud igennem systemerne om, at man skal tage det her meget alvorligt? Ja, det tror jeg vi får mulighed for.

Har vi tidligere haft nøjagtig samme diskussion om en anden ny form for kriminalitet, f.eks. identitetstyveri, altså nogle, der stjæler andres identiteter? Ja, det har vi. Blev det kriminaliseret? Ja, det blev det, selv om nogle ville sige, at det var kriminelt i forvejen. Har vi haft diskussionen omkring stalking? Ja, det har vi. Vi har også gjort det eksplicit kriminelt at stalke andre mennesker, selv om det måske også var strafbart. Så jeg synes egentlig overhovedet ikke, at de argumenter, som nogle fører frem her, også fra regeringspartierne, om, at vi skal passe på ikke at gøre noget dobbelt kriminelt, holder. For så skulle vi jo heller ikke have gjort det kriminelt at stalke mennesker explicit. Så skulle vi heller ikke have gjort det kriminelt at begå identitetstyveri, og vi skulle måske heller ikke lade det være kriminelt med grooming, fordi det jo også er strafbart i forvejen. Så kan vi jo blive ved, det er skruen uden ende.

Så når vi samlet set kigger på det her forslag i Danmarksdemokraterne, synes vi, at man er nødt til at kigge på det ud fra den udvikling, vi har i samfundet. Altså, vi er nødt til at have begge ben på jorden og se, hvordan det lige nu er for f.eks. unge kvinder ude i nattelivet. Og der er det lige nu sådan, at der er en stigende tendens, og at nogen er nødt til at gøre noget. Er det diskoteket eller restauranten? Ja, det er det jo også, men er det også lovgivningsmagten? Ja, det er bestemt også lovgivningsmagten, der skal gøre noget.

Så der er altså flere fordele ved, at vi får sat ind på den her måde, og forslaget vil så sørge for, at personer, der dømmes efter bestemmelsen, kan få tildelt et generelt forbud mod at færdes og opholde sig i nattelivet, på samme måde som personer, der dømmes for vold i nattelivet, nemlig ved at man for tildelt et opholdsforbud i nattelivet. Og det er på tide, at sådan noget også kommer på banen, for det er noget, der virker. Det kræver nogle politiressourcer, og dem skal vi også være parat til at sætte af. Men det er noget, der virker, det er noget, man har respekt for blandt dem, der er inden for den her branche, hvis man kan kalde det, altså kriminelle.

Jeg behøver næsten ikke at sige det, men drugging kan føre til voldsomme konsekvenser for dem, det går udover, for man kan jo ikke forsvare sig selv, hvis man er fuldstændig bedøvet. Og det kan være voldtægt, det kan være i forbindelse med hukommelsestab, helt eller delvis, og derfor kan man heller ikke fortælle, hvad man har været udsat for. Og i og med at det forsvinder ud af kroppen relativt hurtigt, som Moderaternes ordfører var lidt inde på, så er det på alle mulige måder uforsvarligt, at man ikke sætter ind over for det her i højere grad.

Så altså samlet set ønsker vi i Danmarksdemokraterne at støtte det her forslag. Vi vil altid føre en retspolitik, der er på offerets side, og som kan styrke trygheden i samfundet. Derfor støtter vi selvfølgelig det her forslag, der er med til at sende et klart signal om, at vi ikke accepterer drugging.

Kl. 16:32

Den fg. formand (Erling Bonnesen):

Mange tak for det. Der er ikke nogen korte bemærkninger, så vi siger tak til ordføreren. Vi kan gå videre til Liberal Alliances ordfører, og det er fru Sólbjørg Jakobsen.

Kl. 16:32

(Ordfører)

Sólbjørg Jakobsen (LA):

Tak, formand, og tak til Socialistisk Folkeparti for forslaget. Jeg står her i dag på vegne af vores retsordfører, hr. Steffen Larsen. Og man kan forstå på de andre ordførere, at vi lidt deler vores egne erfaringer. Har man prøvet det? Har man ikke prøvet det? Hvilke gode råd er der? Jeg kan ikke udtale mig på vegne af retsordføreren i det tilfælde, men jeg kan udtale mig på mine egne vegne. Jeg har faktisk prøvet det. Heldigvis og tak og lov var jeg i godt selskab med folk, der fik mig godt og trygt hjem. Men der er absolut ingen tvivl om, at det er et meget alvorligt problem, og jeg kender faktisk rigtig mange andre, der også har prøvet det.

Drugging og drugrape  er alvorlige forbrydelser, hvor man forgifter en person for at efterlade dem i en tilstand, hvor de ikke er i stand til at forsvare sig selv. Det er allerede ulovligt. I Liberal Alliance ser vi ikke et behov for en separat bestemmelse imod selve fænomenet i straffeloven. Det er allerede kriminelt at forgifte andre mennesker, og det burde være klart for enhver. Jeg læser dog i forslagsstillernes bemærkninger, at det kan være, at ungdommen ikke ved, at det er ulovligt at forgifte hinanden. Så synes jeg, at vi i stedet for at lave en ny lov hellere skulle kigge på processen omkring det og lave en god oplysningskampagne til de unge. Jeg skal i hvert fald gladelig sige her fra talerstolen, at det altså er ulovligt at forgifte andre. Både §§ 244 og 245, og vi kan også nævne § 250, forbyder legemsbeskadigelse af andre, og vi har en strafferamme på op til 8 år. Vi kan opfordre til flere politianmeldelser. Vi kan inddrage erhvervslivet mere. Klubberne er fyldt med videoovervågning. Der er dørmænd, der ser nattens gang.

Jeg var så heldig at være i New York med nogle kollegaer fra Ligestillingsudvalget og ligestillingsministeren tidligere i år, hvor et af temaerne bl.a. var et trygt natteliv. Hvordan kan vi bidrage til det? Der havde de et kontor, et nattelivskontor, hvor de i høj grad byggede på et samarbejde med erhvervslivet og lokalområdet. Vi oplevede for nylig i Aalborg en meget, meget tragisk sag, hvor lokalområdet i den grad viste velvilje til at hjælpe de unge mennesker til at færdes trygt i nattelivet. Hvordan kan vi få spillet de bedste ressourcer ind, så vores unge kan færdes godt i nattelivet? Hvad kan vi gøre for at hjælpe os selv og for at hjælpe dem, vi er af sted med? Det er heldigvis noget, jeg hører alle andre her i aften også være åbne for at diskutere. For der skal ikke være nogen tvivl om, at Liberal Alliance fuldstændig støtter tankegangen bag forslaget. Vi ser ikke behov for en yderligere bestemmelse i straffeloven helt konkret, men vi vil rigtig gerne kigge på, hvordan vi kan gøre det mere trygt for vores unge i nattelivet. Tak for ordet.

Kl. 16:35

Den fg. formand (Erling Bonnesen):

Tak for det. Der er en kort bemærkning fra fru Karina Lorentzen Dehnhardt.

Kl. 16:35

Karina Lorentzen Dehnhardt (SF):

Tak for talen. Når nu ordføreren selv siger, at hun har oplevet at blive drugget, så bliver jeg lidt nysgerrig på, om ordføreren anmeldte det dengang, for jeg tror nemlig, at der er mange, som ikke helt er bevidste om, at de bliver udsat for en forbrydelse, og derfor har vi brug for at skabe noget opmærksomhed omkring det. Jeg tror, at en selvstændig paragraf faktisk ville kunne medvirke til at skabe den opmærksomhed, men det tror jeg ikke vi bliver enige om her i dag.

Så derfor vil jeg også bare høre ordføreren fra Liberal Alliance, om det kunne give mening at sørge for, at vi får et bedre talgrundlag, for i dag kan man ikke trække drugging ud af voldsparagrafferne. Det er jo dømt som vold, så det står der blandt andet vold, og dermed har vi ikke et ret godt overblik over, hvor stort omfanget er af anmeldelser kontra de henvendelser, man får hos Giftlinjen. Jeg synes, det er ret vigtigt, at vi kender omfanget af det her, fordi det, tænker jeg, er noget af det, der kan skubbe på for handling, akkurat som en partnerdrabskommission kunne skubbe på for handling. Så hvad tænker ordføreren om det?

Kl. 16:37

Den fg. formand (Erling Bonnesen):

Ordføreren.

Kl. 16:37

Sólbjørg Jakobsen (LA):

Tak for spørgsmålet. Nu synes jeg ikke, at vi laver politik ud fra kun egne liv, men jeg deler da gerne. I mit tilfælde vidste jeg ikke, hvad det var. Jeg politianmeldte det ikke. Jeg snakkede med en læge, fordi jeg havde det dårligt, da jeg vågnede – eller faktisk havde jeg det fantastisk, da jeg vågnede, men jeg havde tydeligvis haft det dårligt, før jeg faldt i søvn, kunne jeg forstå på de andre.

Men det, som jeg synes er allervigtigst, er, uanset om vi har et konkret tal eller ej, at vi kan se en massiv vækst. Vi kan jo se, at problemet er større, og vi kan jo se ud fra erfaringer fra andre lande, at der er initiativer, der kan virke. Hvis det er den kobling, man vil lave, vil jeg sige, at selv om jeg er uddannet jurist og har læst straffeloven, havde det ikke ændret noget, hvis der var en ekstra paragraf i straffeloven, i forhold til om jeg havde politianmeldt det eller ej, da jeg vågnede den morgen.

Kl. 16:38

Den fg. formand (Erling Bonnesen):

Fru Karina Lorentzen Dehnhardt.

Kl. 16:38

Karina Lorentzen Dehnhardt (SF):

Jeg tror ikke, at jeg er helt enig, men det bekræfter i hvert fald meget godt billedet af den hypotese, jeg har, om, at mange ikke helt ved, hvad det er, der rammer dem, og vi bliver nødt til at skabe noget opmærksomhed omkring det. Det kan vi også gøre ved oplysningskampagner, men jeg tror faktisk på, at en selvstændig paragraf vil skabe noget debat, og det vil også skabe opmærksomhed om, at det her er en udfordring. Det er en ting derude. Og så vil det i øvrigt også have den gode afledte effekt, at vi så vil få nogle tal.

Kl. 16:38

Den fg. formand (Erling Bonnesen):

Ordføreren.

Kl. 16:38

Sólbjørg Jakobsen (LA):

Nu håber jeg ikke, at ordføreren er uenig i, hvad jeg tænker om mine egne oplevelser. Det tror jeg jeg har bedst indsigt i selv.

Men jo, at skabe en debat kan gøres på mange måder. Jeg synes ikke, at vi i Danmark mangler lovgivning, og jeg synes, at der er mange andre måder, vi kan skabe en debat på, så er jeg ikke enig i, at vi nødvendigvis skal indføre paragraffer, hver gang vi skal have debat op at køre.

Kl. 16:39

Den fg. formand (Erling Bonnesen):

Mange tak for det. Der er ikke flere korte bemærkninger. Tak til ordføreren. Så kan vi gå videre til Det Konservative Folkepartis ordfører, og det er fru Mai Mercado.

Kl. 16:39

(Ordfører)

Mai Mercado (KF):

Unge mennesker skal kunne feste og more sig uden frygt for at få puttet noget i deres drink. Både drugging og drugrape er voldsomme overgreb og tilmed et stigende problem i nattelivet. Og mon ikke også, der er tale om et betydeligt mørketal, for det er jo ikke sikkert, at offeret forbinder et blackout med drugging. Derfor byder vi også i Det Konservative Folkeparti forslaget fra SF velkommen. Vi kan godt bakke op om et opholdsforbud for dem, som dømmes for drugging, og vi kan også godt bakke op, at drugging får en selvstændig paragraf i straffeloven, som en erkendelse af at der er tale om en meget grov form for kriminalitet – en kriminalitetsform, som vi som samfund ikke skal acceptere.

En aktindsigt fra Københavns Politi viste i efteråret, at antallet af anmeldelser er næsten firedoblet i løbet af 4 år. Og også på Center for Seksuelle Overgreb på Rigshospitalet beretter de, at de oplever en stigning i antallet af henvendelser fra personer, som har en mistanke om, at de har fået puttet stoffer i deres drink. Det betød, at vi i efteråret kom med et udspil, hvor vi bl.a. foreslog at gå skridtet videre, altså at sætte straffen op, vel vidende at selv om straffen hæves, er der stadig væk store problemer med at løfte bevisbyrden. Ofrene kan have svært ved at huske, hvad der præcis skete, og hvem der var til stede – også selv om det hænder, at drugging fanges på videoovervågning. Derfor foreslog vi også dengang, at der blev nedsat en arbejdsgruppe, som skulle komme med anbefalinger til, hvordan drugging håndteres. Og den arbejdsgruppe skulle både kigge på, hvordan vi forebygger drugging – det var i virkeligheden også lidt det, Socialdemokratiets ordfører, fru Fie Hækkerup, var inde på i sin tale – men også, hvordan politiets efterforskningsredskaber kan styrkes, således at det bliver lettere at løfte bevisbyrden. Og så er det jo altså også oplagt at se på strafskærpelser, både for drugging og for drugrape. Vi har også tænkt, at der i sådan en arbejdsgruppe kunne sidde repræsentanter fra Rigspolitiet, Center for Voldtægtsofre, Giftlinjen, Sex & Samfund og andre relevante aktører, som har en viden på området.

Men tilbage til starten. Det skal være trygt at gå i byen. Jeg synes også, den her debat i dag på mange måder viser, at der er en generationsforskel. Min egen generation tænkte ikke over det overhovedet – vi gik bare i byen og morede os og havde en fest. Unge mennesker tænker over det i dag. Og når jeg spørger i min omgangskreds, er der nogen, som kender nogen, som oplever at have været udsat for noget. Og det er ikke rimeligt, at unge skal være så bevidste, når de går i byen. De skal kunne have en festlig aften uden frygt for at få puttet noget i deres drink og eventuelt senere at blive udnyttet.

Så i og med at det er et stigende problem, som fortjener at få en særskilt opmærksomhed, kan vi godt stemme for SF's beslutningsforslag. Og jeg skal meddele på vegne af Dansk Folkeparti, at de også kan stemme for.

Kl. 16:42

Den fg. formand (Erling Bonnesen):

Mange tak for det. Der er ikke nogen korte bemærkninger, så vi siger tak til ordføreren. Jeg kan ikke se nogen fra Enhedslisten, Radikale Venstre, Alternativet eller Nye Borgerlige. Så er vi nået til ordføreren for forslagsstillerne. Vi giver ordet til fru Karina Lorentzen Dehnhardt.

Kl. 16:43

(Ordfører for forslagsstillerne)

Karina Lorentzen Dehnhardt (SF):

Tak for ordet. Fordi jeg glemte det i sidste tale, skal jeg skynde mig at hilse fra Alternativet og Enhedslisten. Nu gør jeg det først, for så glemmer jeg det ikke.

Tak for debatten. Nu havde vi jo i hvert fald en person her i rummet, som havde oplevet drugging. Men ved I, hvordan det rent faktisk er, når man kommer til sig selv oven på en forgiftning af amfetamin og metamfetamin? Man vil typisk opleve voldsomme opkastninger, man vil skære tænder, og så vil man få muskelkramper i arme og ben. Det er, tror jeg, virkelig ubehageligt, og det er der selvfølgelig ikke nogen, der skal udsættes for. Men det er bare det, som det kan ende med, hvis man et kort øjeblik stiller sin drink fra sig på en natklub og nogen ser sit snit til at proppe noget i den.

Vi kan jo høre på talen fra fru Fie Hækkerup, at det altså er noget, som unge mennesker i dag tænker rigtig, rigtig meget over. Jeg hører også selv fra unge mennesker, som befinder sig i nattelivet og går i byen, at det her er en ting. Alle har hørt om det og kender nogen eller kender nogen, som kender nogen, som har været udsat for det her. Jeg synes bare, at det er rigtig foruroligende. Det skaber en utryghed i nattelivet, og nattelivet er jo et af de væsentligste ungdomsfællesskaber, der findes. Mange unge går derned og har en fest sammen, og det skal bare være trygt. Om få dage – faktisk her på mandag – står to unge mænd tiltalt ved retten i København for netop at have proppet både amfetamin og metamfetamin i en uskyldig kvindes drink. Og det fænomen, som vi også kender som drugging, indebærer jo som sagt, at man tilsætter stoffer i en anden persons mad eller drikke.

De her beretninger fra unge bliver bakket op af både Giftlinjen og politiet, som bekræfter, at vi står med et problem. Giftlinjen har på det seneste modtaget et øget antal henvendelser fra borgere, som mener, at de har været udsat for drugging. Ofrene beretter om en form for beruselse, de ikke kan genkende, og mange kan pludselig ikke støtte på benene og får blackouts eller kan efterfølgende slet ikke huske noget som helst. I 2015 fik Giftlinjen 95 opkald fra folk, som havde mistanke om drugging. Det er nu steget til 535 opkald, altså mere end en femdobling på få år. I Københavns Politi oplever de, at stadig flere bliver udsat for det her, og tendensen har været stigende i det københavnske natteliv i de senere år. Københavns Politi modtog 5 anmeldelser om drugrape i 2016, og i 2021 var det antal oppe på 28 anmeldelser. Det er en seksdobling på få år. Så der er altså et ret stort problem her.

I SF mener vi, at drugging udgør et omfattende problem, og det er også noget, som vi skal tage mere alvorligt. Sagerne kan tit være svære at efterforske, fordi stofferne hurtigt er ude af kroppen, og det gør det svært at bevise, at der har fundet en forbrydelse sted. Derfor mener vi faktisk også, at ofre bør have ret til at få taget en blodprøve ved mistanke. I dag skal de over politiet, som så sender dem af sted til en blodprøve. Men ved det risikerer vi jo altså, at stofferne for længst er ude af kroppen.

Så synes vi også – og det er det, forslaget handler om her i dag – at drugging skal have sin egen bestemmelse i straffeloven. For det første synes vi, at det er et voldsomt overgreb, og derfor skal det indskrives med en selvstændig paragraf. Det handler om at signalere klart over for borgere, myndigheder, gerningspersoner og vidner, at det her er en forbrydelse, som vi ikke vil acceptere. For det andet er drugging meget udbredt, og der er ikke noget, der tyder på, at vi har set det her fænomen toppe endnu – desværre tværtimod. Derfor skal vi udvise rettidig omhu og skrive det ind i straffeloven. For det tredje er det en god politisk ambition hos en bred kreds af partier, at vi i Danmark skal have et trygt natteliv. Og da vi sidst diskuterede det her, var det faktisk med den forhenværende justitsminister hr. Nick Hækkerup, som faktisk også var optaget af det her og nærmest lovede os, at det her skulle vi handle på. For det fjerde finder drugging sted med en lang række stoffer, som alle har til formål at få den enkelte til at miste sin orienteringsevne og sin dømmekraft. Nogle stoffer for den druggede til at blive kærlig og befinde sig i en opløftet tilstand; andre virker sløvende.

Kl. 16:48

I alle tilfælde øger det bare risikoen for, at den druggede person bliver udsat for yderligere kriminalitet, vold, voldtægt, overgreb og tyveri osv. Det er en særlig ondsindet, synes vi, og spidsfindig form for kriminalitet, som bør fremgå klart af straffeloven.

Det er jo rigtigt, som flere har sagt i dag, at vi allerede kan straffe for vold og lignende. Og der bliver løbende dømt i druggingsager efter paragraffer om vold og legemsbeskadigelse, men den her dobbelte kriminalisering finder vi jo også på andre områder. Det handler f.eks. om terror, menneskehandel, grooming, stalking, og krigsforbrydelser er på vej osv. Så der er jo masser af eksempler på, at vi vælger at sende et signal og gøre særskilt opmærksom på en forbrydelse i vores straffelov, og derfor kan vi naturligvis også gøre det her.

Omfanget af drugging i Danmark kan være langt større, end antallet af henvendelser viser, og vi tænker, at der er et stort mørketal, fordi ofrene nok er tilbageholdende med at politianmelde hændelsen, fordi de er usikre på, hvad der egentlig er sket, eller fordi de ikke er bevidste om, at drugging er en kriminel handling. En egentlig paragraf vil jo betyde, at vi i hvert fald begyndte at opgøre antallet af sager. Jeg blev en lille smule usikker på, om justitsministeren faktisk ville tilvejebringe et bedre grundlag og sørge for, at vi kan følge antallet af druggingsager, hvilket vi jo ikke kan i dag, fordi det er blandet ind i paragraffen om vold. Men det kan vi jo prøve at tage i udvalgsbehandlingen, og så kan ministeren uddybe, om det er nogle tal, som vi fremover skal have.

Nu tror jeg, at vi er ved at være på kanten til en weekend, hvor nogle af vores unge faktisk skal ud i byen og more sig. Jeg ville ønske, at vi kunne give dem en god og tryg oplevelse. Og jeg synes i hvert fald, at vi klart skal sende et signal herfra i dag om, at det er langt over stregen at drugge folk. Og derfor bliver vi nødt til at diskutere flere initiativer i den her sag. Det sidste ord er ikke sagt endnu. Tak for det.

Kl. 16:50

Den fg. formand (Erling Bonnesen):

Tak for det. Der er ikke nogen korte bemærkninger. Så tak til ordføreren.

Da der ikke er flere, der har bedt om ordet, er forhandlingen sluttet.

Jeg foreslår, at forslaget til folketingsbeslutning henvises til Retsudvalget. Hvis ingen gør indsigelse, betragter jeg dette som vedtaget.

Det er vedtaget.

Kl. 16:50

Meddelelser fra formanden

Den fg. formand (Erling Bonnesen):

Så er der ikke mere at foretage i dette møde.

Folketingets næste møde afholdes mandag den 15. maj 2023, kl. 9.00.

Jeg henviser til den dagsorden, der fremgår af Folketingets hjemmeside. Jeg skal i øvrigt henvise til ugeplanen, der fremgår af Folketingets hjemmeside.

Mødet er hævet. (Kl. 16:50).


16. møde

Tirsdag den 24. januar 2023 kl. 13.00

Dagsorden

1) Meddelelser fra formanden.

Kl. 13:00

Formanden (Søren Gade):

Mødet er åbnet.

Det eneste punkt på dagsordenen er:

1) Meddelelser fra formanden.

Kl. 13:00

Formanden (Søren Gade):

Medlem af Folketinget Mikkel Bjørn har meddelt mig, at han fra i dag, den 24. januar 2023, repræsenterer Dansk Folkeparti.

Fra statsministeren har jeg modtaget brev om, at det efter statsministerens indstilling ved kongelig resolution af 18. januar 2023 blev bestemt, at opgaver om basal it-drift og kontrakter og leverandørstyringsopgaver vedrørende outsourcet it-drift, der vedrører Dansk Center for Undervisningsmiljø, overføres fra børne- og undervisningsministeren til finansministeren.

Meddelelsen vil fremgå af www.folketingstidende.dk (jf. nedenfor).

[»Folketingets formand

Efter min indstilling er det ved kongelig resolution af 18. januar 2023 bestemt,

at ressortansvaret for alle opgaver, kontrakter og serviceaftaler vedrørende basal it-drift af interne datacentre, netværk, servere og storage, drift af operativsystemer, standard it-arbejdsplads, servicedesk og brugeradministration, informationssikkerhedsopgaver vedrørende foranstående samt kontrakter og leverandørstyringsopgaver vedrørende outsourcet it-drift, der vedrører Dansk Center for Undervisningsmiljø, i henhold til nærmere aftale mellem børne- og undervisningsministeren og finansministeren overføres fra børne- og undervisningsministeren til finansministeren pr. 1. februar 2023.

Jeg beder formanden underrette Folketinget herom.

Sign.: Mette Frederiksen

/Carsten Madsen«].

I dag er der følgende anmeldelser:

Beskæftigelsesministeren (Ane Halsboe-Jørgensen):

Lovforslag nr. L 13 (Forslag til lov om konsekvenser ved afskaffelsen af store bededag som helligdag).

Pia Kjærsgaard (DF) m.fl.:

Forespørgsel nr. F 2 (Vil statsministeren redegøre for regeringens værdipolitik med fokus på de udfordringer, der følger af islamisk indvandring fra Mellemøsten og Nordafrika, og som presser eller tvinger danskerne til at ændre levevis og adfærd?).

Titler på de anmeldte sager vil fremgå af www.folketingstidende.dk (jf. ovenfor).

Radikale Venstres folketingsgruppe har meddelt mig, at den til Danmarks Nationalbanks Repræsentantskab har udpeget medlem af Folketinget Martin Lidegaard som medlem fra den 11. januar 2023 og for den resterende del af indeværende funktionsperiode i stedet for medlem af Folketinget Sofie Carsten Nielsen.

Dansk Folkepartis folketingsgruppe har meddelt mig, at den til Danmarks Nationalbanks Repræsentantskab har udpeget medlem af Folketinget Alex Ahrendtsen som medlem fra den 18. januar 2023 og for den resterende del af indeværende funktionsperiode i stedet for René Christensen.

De pågældende er herefter valgt.

Kl. 13:01

Formanden (Søren Gade):

Der er ikke mere at foretage i dette møde.

Folketingets næste møde afholdes i morgen, onsdag den 25. januar 2023, kl. 13.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 13:01).


26. møde

Tirsdag den 21. februar 2023 kl. 13.00

Dagsorden

1) Spørgsmål om meddelelse af orlov til og indkaldelse af stedfortræder for medlem af Folketinget Jakob Ellemann-Jensen (V).

2) Indstilling fra Udvalget til Valgs Prøvelse:

Godkendelse af stedfortræder som midlertidigt medlem af Folketinget for Jakob Ellemann-Jensen (V).

3) 2. behandling af lovforslag nr. L 12:

Forslag til lov om Fonden for Plantebaserede Fødevarer.

Af ministeren for fødevarer, landbrug og fiskeri (Jacob Jensen).

(Fremsættelse 18.01.2023. 1. behandling 31.01.2023. Betænkning 08.02.2023).

4) 1. behandling af lovforslag nr. L 40:

Forslag til lov om ændring af lov om finansiel virksomhed, straffeloven og forskellige andre love. (Gennemførelse af Ansvarsudvalgets forslag om skærpet ansvarsvurdering for ledelsesmedlemmer m.v. i finansielle virksomheder og ændring af reglerne om egnethed og hæderlighed).

Af erhvervsministeren (Morten Bødskov).

(Fremsættelse 08.02.2023).

5) 1. behandling af lovforslag nr. L 41:

Forslag til lov om etablering af statsgaranti på lån til udskiftning af olie- eller gasfyr med en anden opvarmningskilde i landdistriktsområder uden for fjernvarmenettet.

Af erhvervsministeren (Morten Bødskov).

(Fremsættelse 08.02.2023).

6) 1. behandling af lovforslag nr. L 42:

Forslag til lov om kreditforeningen af kommuner og regioner i Danmark.

Af erhvervsministeren (Morten Bødskov).

(Fremsættelse 08.02.2023).

7) 1. behandling af lovforslag nr. L 47:

Forslag til lov om ændring af lov om husdyrbrug og anvendelse af gødning m.v. (Reduktion af drivhusgasudledninger fra erhvervsmæssige dyrehold).



Af miljøministeren (Magnus Heunicke).

(Fremsættelse 09.02.2023).

8) 1. behandling af beslutningsforslag nr. B 10:

Forslag til folketingsbeslutning om ikke at indføre momspligt på undervisning (borgerforslag).

Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Helene Liliendahl Brydensholt (ALT), Peter Seier Christensen (NB), Peter Kofod (DF) og Aaja Chemnitz (IA).

(Fremsættelse 05.01.2023).

9) 1. behandling af lovforslag nr. L 45:

Forslag til lov om ændring af udlændingeloven. (Indberetning i Schengeninformationssystemet (SIS) af tredjelandsstatsborgere, som er genstand for en afgørelse om tilbagesendelse, og bemyndigelse til udlændinge- og integrationsministeren til at fastsætte regler om udlændingemyndighedernes kompetence til at foretage indberetninger og forestå konsultationer i medfør af SIS-forordningen og SIS-tilbagesendelsesforordningen).

Af udlændinge- og integrationsministeren (Kaare Dybvad Bek).

(Fremsættelse 09.02.2023).

10) 1. behandling af lovforslag nr. L 46:

Forslag til lov om ændring af udlændingeloven. (Styrket international rekruttering).

Af udlændinge- og integrationsministeren (Kaare Dybvad Bek).

(Fremsættelse 09.02.2023).

11) 1. behandling af beslutningsforslag nr. B 30:

Forslag til folketingsbeslutning om Danmarks deltagelse i Det Europæiske Forsvarsagentur og Det Permanente Strukturerede Samarbejde på forsvarsområdet.

Af forsvarsministeren (Troels Lund Poulsen, fg.).

(Fremsættelse 09.02.2023).

12) 1. behandling af lovforslag nr. L 48:

Forslag til lov om ændring af militær retsplejelov. (Styrkelse af mulighederne for at pågribe militært personel, der er narkopåvirket i tjenesten).

Af forsvarsministeren (Troels Lund Poulsen fg.).

(Fremsættelse 09.02.2023).

Kl. 13:00

Meddelelser fra formanden

Formanden (Søren Gade):

Mødet er åbnet.

I dag er der følgende anmeldelser:

Pia Kjærsgaard (DF) m.fl.:

Beslutningsforslag nr. B 31 (Forslag til folketingsbeslutning om at forbyde offentligt ansatte at bære islamiske tørklæder i arbejdstiden), 

Beslutningsforslag nr. B 32 (Forslag til folketingsbeslutning om at forbyde at opføre stormoskéer), 

Beslutningsforslag nr. B 33 (Forslag til folketingsbeslutning om at forbyde offentlige institutioner at servere halalcertificerede produkter) og 

Beslutningsforslag nr. B 35 (Forslag til folketingsbeslutning om at fjerne muligheden for at dispensere fra dyrevelfærdsloven i naturnationalparkerne).

Lisbeth Bech-Nielsen (SF) m.fl.:

Beslutningsforslag nr. B 34 (Forslag til folketingsbeslutning om fuld offentlighed om regeringens økonomiske beregninger).

Peter Seier Christensen (NB) m.fl.:

Beslutningsforslag nr. B 36 (Forslag til folketingsbeslutning om afskaffelse af adgang til at søge spontant asyl i Danmark) og 

Beslutningsforslag nr. B 37 (Forslag til folketingsbeslutning om udvisning af kriminelle udlændinge efter første dom).

Mette Thiesen (DF) m.fl.:

Forespørgsel nr. F 3 (Vil ministeren redegøre for, hvad regeringen påtænker at gøre for at imødegå det stigende problem med brug af ekstremt afhængighedsskabende opioider bl.a. børn og unge, som det blandt andet er beskrevet i artiklen »Farlig pille-trend blandt teenagere går under myndighedernes radar: »Det er i familie med heroin««, TV2, den 13. februar 2023?).

Titler på de anmeldte sager vil fremgå af www.folketingstidende.dk (jf. ovenfor).

Det første punkt på dagsordenen er:

1) Spørgsmål om meddelelse af orlov til og indkaldelse af stedfortræder for medlem af Folketinget Jakob Ellemann-Jensen (V).

Kl. 13:01

Formanden (Søren Gade):

Jakob Ellemann-Jensen (V) har søgt om orlov fra den 21. februar 2023, jf. forretningsordenens § 41, stk. 3, litra a.

Det er over for mig oplyst, at det er godtgjort, at sygdom foreligger.

Hvis ingen gør indsigelse, vil jeg betragte det som vedtaget, at der meddeles orlov som ansøgt, og at stedfortræderen indkaldes som midlertidigt medlem.

Det er vedtaget.

Det næste punkt på dagsordenen er:

2) Indstilling fra Udvalget til Valgs Prøvelse:

Godkendelse af stedfortræder som midlertidigt medlem af Folketinget for Jakob Ellemann-Jensen (V).

Kl. 13:01

Formanden (Søren Gade):

Fra Udvalget til Valgs Prøvelse har jeg modtaget indstilling om, at 1. stedfortræder for Venstre i Østjyllands Storkreds, Heidi Bank, godkendes som midlertidigt medlem af Folketinget fra og med den 21. februar 2023 i anledning af Jakob Ellemann-Jensens orlov.

Er der nogen, der ønsker ordet?

Da det ikke er tilfældet, går vi til afstemning.

Kl. 13:02

Afstemning

Formanden (Søren Gade):

Der stemmes om udvalgets indstilling. Afstemningen starter.

Afstemningen slutter.

Udvalgets indstilling er enstemmigt vedtaget med 109 stemmer.

[For stemte 109 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0].

Det næste punkt på dagsordenen er:

3) 2. behandling af lovforslag nr. L 12:

Forslag til lov om Fonden for Plantebaserede Fødevarer.

Af ministeren for fødevarer, landbrug og fiskeri (Jacob Jensen).

(Fremsættelse 18.01.2023. 1. behandling 31.01.2023. Betænkning 08.02.2023).

Kl. 13:02

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:03

Afstemning

Formanden (Søren Gade):

Ønskes afstemning om ændringsforslag nr. 1-7, tiltrådt af udvalget?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Dem, der ikke ønsker at være i salen, vil jeg bede om at gå ud nu, så vi kan få ro.

Det næste punkt på dagsordenen er:

4) 1. behandling af lovforslag nr. L 40:

Forslag til lov om ændring af lov om finansiel virksomhed, straffeloven og forskellige andre love. (Gennemførelse af Ansvarsudvalgets forslag om skærpet ansvarsvurdering for ledelsesmedlemmer m.v. i finansielle virksomheder og ændring af reglerne om egnethed og hæderlighed).

Af erhvervsministeren (Morten Bødskov).

(Fremsættelse 08.02.2023).

Kl. 13:03

Forhandling

Formanden (Søren Gade):

Forhandlingen er åbnet. Første ordfører er fru Fie Hækkerup.

Kl. 13:03

(Ordfører)

Fie Hækkerup (S):

Tak for ordet. Noget af det, der virkelig kan fylde i ens hverdag, er privatøkonomien. Passer pengene? Løber det rundt? Bliver der råd til alle drømmene? Inflationen har kun gjort, at de tanker fylder stadig mere. Derfor er det også nu så meget som nogen sinde før vigtigt, at vi sikrer trygge rammer om danskernes privatøkonomi, og at vi føler, at vi kan have tillid til bankerne og de finansielle virksomheder generelt. Derfor er vi også i Socialdemokratiet glade for, at der med det her lovforslag tages nogle vigtige skridt mod at styrke den tillid endnu mere. Det er en tillid, der bl.a. handler om vores retsfølelse, altså at man kan stole på, at når der er nogen, der bryder reglerne – også hvis man f.eks. er ledelsesmedlem i en bank – så har det altså konsekvenser.

Erfaringerne fra det retslige efterspil på finanskrisen og de efterfølgende hvidvasksager har med al tydelighed vist, at der er et behov for bedre at kunne holde ledelse og nøglepersoner ansvarlige for den type adfærd. Det styrkes nu yderligere, bl.a. ved at indføre strafferetslige og erstatningsretslige skærpelser, som skal gøre det muligt i højere grad end i dag at stille ledelsen i en finansiel virksomhed til ansvar, hvis den f.eks. har været involveret i finansiel kriminalitet. Derudover foreslås det at regulere fratrædelsesordningerne for direktører i finansielle virksomheder. Konkret skærpes kravene til offentliggørelse af godtgørelsen.

Samtidig bliver det muligt at indstille udbetalingerne ved alvorlige ledelsesmæssige svigt, f.eks. ledelsesmæssig involvering i finansiel kriminalitet. Det er vigtige skridt for at sikre tilliden til banker og andre finansielle virksomheder, som spiller en vigtig rolle i vores samfund. Samtidig er det vigtigt for den generelle tillid, at ledelsesopgaverne i bankerne m.v. varetages af personer, som er både kvalificerede og ordentlige. Man tænker, at det siger sig selv. Samtidig giver det mening at sikre diversitet og erfaringer fra andre sektorer, som kan komme den finansielle sektor til gode. Derfor styrkes rekrutteringsgrundlaget for de finansielle virksomheder også med det her forslag. Det gøres bl.a. ved at skabe flere indgange for at søge direktører og andre nøglepersoner. På den måde sikrer lovforslaget en balance mellem et solidt rekrutteringsgrundlag og rimelige krav til ledelsen.

Bankerne og de finansielle virksomheder generelt spiller, som jeg var inde på i min indledning, en særlig rolle i vores samfund og i vores alle sammens liv. Det stiller altså særlige krav til dem, og de krav skal naturligvis overholdes. At de er kvalificerede og ordentlige, at de passer på vores penge, og at de bidrager til at løfte deres samfundsansvar, styrkes med det her lovforslag.

Socialdemokratiet støtter forslaget. Tak.

Kl. 13:07

Formanden (Søren Gade):

Tak for det. Hr. Morten Messerschmidt for en kort bemærkning.

Kl. 13:07

Morten Messerschmidt (DF):

Det var kun, fordi ordføreren indledte med at tale om folks drømme og om at være hårdt spændt for økonomisk og den slags, og jeg deler fuldstændig opfattelsen af især de udfordringer, vi har i øjeblikket. Vi har jo i Dansk Folkeparti foreslået, at man som en hjælp her i inflationskrisen skal bruge 10 mia. kr. af de, jeg tror 50-60 mia. kr., man fik ind sidste år bare på aktieavanceskatten. Men regeringen har jo holdt fast i, at det kun er 2 mia. kr., man vil bruge. Så når nu fru Fie Hækkerup taler om alle de drømme og om, hvad man har mulighed for at realisere med sit liv osv. – og det er jo på mange måder sympatisk – hvordan kan det så være, at hendes eget parti i Statsministeriet og i den regering, hun støtter, lægger op til at gøre så ufattelig lidt for at hjælpe dem, der i øjeblikket bare ser alle deres drømme briste?

Kl. 13:08

Formanden (Søren Gade):

Fru Fie Hækkerup.

Kl. 13:08

Fie Hækkerup (S):

Tak for spørgsmålet. Der er virkelig nogle drømme, der bliver udfordret med den her inflation. Heldigvis er den på vej ned, men den er stadig høj, og forbrugspriserne er stadig høje. Det er jo ikke reguleret endnu; det har ligesom ikke sat sig i forbrugspriserne, fødevarepriserne osv. Så der er seriøst drømme derude, som i de her dage er under pres. Og så skal man jo gøre op med sig selv, hvad det så er, man vil gøre. Selvfølgelig skal vi holde hånden under nogle af dem, der er allermest presset, f.eks. pensionisterne, som jeg er rigtig glad for at vi har givet en ekstra håndsrækning, og flere andre grupper, som bare er ekstremt presset i den her tid, og som spænder livremmen et hak ind, og det er vi nødt til at gøre i den her tid, hvis vi skal komme godt igennem den her inflationskrise.

Kl. 13:09

Formanden (Søren Gade):

Hr. Morten Messerschmidt.

Kl. 13:09

Morten Messerschmidt (DF):

Jeg synes jo, at man har gjort utrolig lidt for pensionisterne. Altså, det, man har gjort, er at sige, at de svageste grupper, altså dem, som Dansk Folkeparti oprindelig fik indført en ældrecheck for, nu så får en enkelt udbetaling. Men hvad med alle de andre pensionister? Hvad med førtidspensionisterne, altså, har de ikke lov til at drømme, fru Fie Hækkerup? Hvad med alle de løfter, som blev givet i valgkampen, i forhold til hvad man ville give i inflationshjælp? Og så spiser man folk af med 2 mia. kr. – synes fru Fie Hækkerup, at det modsvarer det drømmescenarie, hun har opmalet i sin ordførertale?

Kl. 13:09

Formanden (Søren Gade):

Fru Fie Hækkerup.

Kl. 13:09

Fie Hækkerup (S):

Min klare fornemmelse og min klare oplevelse er, at der er mange drømme, der lige nu bliver presset, og det er fuldstændig rigtigt, at der er nogle mennesker, der kommer gevaldigt under pres. Og det er rigtigt, at vi har givet den her ekstra udbetaling, som jo kommer oven i en tidligere ekstra udbetaling fra i sommer, så jeg synes faktisk, at vi prøver at holde hånden under nogle af dem, der har det svært.

Kl. 13:10

Formanden (Søren Gade):

Vi siger tak til ordføreren. Vi går videre i ordførerrækken og byder velkommen til hr. Hans Andersen.

Kl. 13:10

(Ordfører)

Hans Andersen (V):

Tak for ordet, og tak til den socialdemokratiske ordfører for en god redegørelse af indholdet i selve lovforslaget, som jo gennemfører den tidligere politiske aftale om ledelse af finansielle virksomheder.

Der er jo ikke nogen tvivl om, at banker og andre finansielle virksomheder spiller en central rolle i det danske samfund, og derfor er det vigtigt, at vi som samfund og som kunder kan have tillid til sektoren. Desværre ser vi jo, at tilliden til især bankerne det seneste år har lidt et knæk hos mange danskere, og med et skærpet ansvar for ledelsessvigt, der gør det lettere at placere et juridisk ansvar, og med nye regler, der gør det nemmere for den finansielle sektor at tiltrække de rette kompetencer på en ordentlig og forsvarlig måde, er det mit håb og Venstres håb, at den finansielle sektor kan genvinde danskernes tillid.

For Venstre er det vigtigt, at vi ikke pålægger virksomhederne unødige byrder, og derfor har det også været afgørende for os at finde den rette balance med hensynet til forbrugernes tillid til de finansielle virksomheder på den ene side og hensynet til sektorens forretningsførelse på den anden, og det synes vi er lykkedes med det her lovforslag.

Med de ord skal jeg meddele, at Venstre støtter lovforslaget. Tak.

Kl. 13:11

Formanden (Søren Gade):

Tak for det. Der er ikke nogen, der har bedt om ordet. Vi siger tak til hr. Hans Andersen og byder velkommen til fru Charlotte Bagge Hansen fra Moderaterne.

Kl. 13:11

(Ordfører)

Charlotte Bagge Hansen (M):

Tak for det, formand – tak for ordet. Vores finansielle institutioner spiller en central rolle i det danske samfund. De bærer et stort ansvar, og med det kommer en række forpligtelser. De sidste årtiers finansielle kriser har vist os en række ledelsessvigt, og det skal der sættes ind over for. Vi skal kunne drage vores leder til ansvar for uforsvarlig adfærd, der medfører rod i økonomien, hvidvask og terrorfinansiering.

Men ledelse er også en vigtig del af løsningen. Lovforslaget her sikrer både klare og bedre rammer om god ledelse med fokus på diversitet og indhentning af bredere kompetencer. Med dette lovforslag styrker vi rammerne for god ledelse og sikrer forhåbentlig, at borgerne fortsat har tillid til de finansielle virksomheder, vi har her i Danmark.

På baggrund heraf støtter Moderaterne ændringslovforslaget, og jeg ser frem til yderligere behandling i udvalget.

Kl. 13:12

Formanden (Søren Gade):

Tak for det. Der er ikke nogen, der har bedt om ordet, så vi siger tak til ordføreren. Jeg giver nu ordet til fru Lisbeth Bech-Nielsen fra SF.

Kl. 13:13

(Ordfører)

Lisbeth Bech-Nielsen (SF):

Den finansielle sektor er en særlig sektor i vores land og i mange andre lande. Den har en størrelse og en vægt, der i værste fald kan bringe et samfund i knæ, som vi så det efter finanskrisen for snart 15 år siden. Meget er sket siden med regulering og forskellige pakker, men undervejs i de år, der er gået, har vi jo også set verdenshistoriens nok største hvidvaskskandale gennem en dansk bank, og vi har set adskillige bankers medvirken til skattely, til skatteunddragelse, til skattesnyd, til fusk, til terrorfinansiering og til finansiel hjælp til diktatoriske stater rundtomkring, og derfor har vi jo løbende haft en diskussion med hinanden om, hvordan vi kunne stramme bedst muligt op uden at forhindre gode, ærlige, hæderlige banker i at kunne drive virksomhed. Vi har fået gjort en del. Vi har fået strammet op på nogle ting, og vi har fået indført en karensperiode og andre ting, som jeg synes er rigtig gode.

I dag følger det her lovforslag op på en aftale, som så også var en opfølgning på en tidligere aftale, som igen var en opfølgning på den store hvidvaskskandale, der var, da 1.500 mia. kr. blev kanaliseret igennem en lille estisk afdeling af Danske Bank. Med det her forslag bliver der fulgt op på både det, der hedder Fagudvalget og Ansvarsudvalget, som skulle kigge på, hvordan vi på den ene side kunne sikre nogle bedre regler, sådan at man har et juridisk ansvar, et strafferetligt ansvar, hvis man står i spidsen for en virksomhed, og på den anden side kunne sikre at få både de rigtige kompetencer og måske også en større grad af diversitet ind i toppen af danske finansielle institutioner, end vi har i dag. Jeg synes, at vi et langt stykke hen ad vejen er lykkedes med det. Man kan selvfølgelig godt spørge sig selv – det har jeg også gjort – hvorfor vi har et sådan lidt underligt koncept som fit and proper, altså hæderlighed og egnethed, inden for den finansielle sektor. Det er et meget fluffy begreb, undskyld udtrykket, som jo også nogle gange er blevet misbrugt til, at man rent faktisk ikke skal tage ansvar for det, man har gjort, for nu er man jo en gang blevet erklæret hæderlig og egnet. Og som vi også kan se af de mange høringssvar, der er blevet givet, siger Finanstilsynet selv, at det faktisk er svært at komme med konkrete henvisninger til, hvad det vil sige at være egnet eller det modsatte eller at være hæderlig eller det modsatte. Så det er et lidt sjovt regime, vi har inden for den her branche.

Fra SF's side synes vi som sagt, der er en række gode tiltag, og det gælder både det juridiske ansvar og det strafferetlige ansvar, der bliver skærpet. Vi har måttet forklare en undrende befolkning, hvordan man i en masse andre lande kunne se, at der var nogle, der skulle tage ansvar for de enorme omkostninger, der var ved den måde, den finansielle sektor var drevet på efter finanskrisen, og i Danmark var der den ene sag efter den anden, der faldt til jorden, og hvor der tilsyneladende ikke var nogen, der havde noget ansvar. Det tror jeg vi er kommet lidt tættere på at kunne undgå, hvis vi nogen sinde – forhåbentlig ikke – skulle stå i den situation igen og sige, at der altså er nogen, der har ansvaret for det her. For katastrofen, når den indtræffer, handler jo ikke kun om de økonomiske konsekvenser af det her; den finansielle krise i 2008 og 2009 medførte et varigt velstandstab på 200 mia. kr. hvert eneste år ifølge Rangvidrapporten. Så når nogen siger, at den danske statskasse og dermed danskerne har tjent på bankpakkerne, glemmer man altså belejligt de 200 mia. kr. i tabt velstand hvert eneste år, som finanskrisen medførte. Det handler jo også om, at mennesker har mistet deres bolig, deres hjem, deres pensionsopsparinger, deres job og meget andet.

Så det er store, alvorlige ting, der er på spil, og det er også derfor, vi siger til folk, der har betroede og høje stillinger i den finansielle sektor, at der er nogle særlige krav, der gælder, ja, og det er derfor, at der er nogle helt særlige regler, der gælder for dem, der sidder i toppen af vores finansielle system. SF støtter forslaget.

Kl. 13:18

Formanden (Søren Gade):

Tak for det. Vi siger tak til ordføreren og går videre i ordførerrækken. Og vi byder velkommen til fru Betina Kastbjerg fra Danmarksdemokraterne.

Kl. 13:18

(Ordfører)

Betina Kastbjerg (DD):

Tak for det. I dag skal vi behandle L 40, som foreslår ændring af loven om finansiel virksomhed og forskellige andre love. Vi danskere har brug for banker og andre finansielle virksomheder, og derfor er det også yderst vigtigt, at vi har tillid til denne sektor. Vi husker sikkert alle Roskilde Bank-sagen, hvor tusindvis af aktionærer mistede deres opsparinger.

Med dette forslag vil det i højere grad blive muligt at holde ledelsen i en finansiel virksomhed ansvarlig for grov ledelsessvigt og uansvarlig adfærd. Det er vigtigt for vores retsfølelse, at de ansvarlige kan stilles til ansvar. Derfor har lovforslaget også til hensigt at regulere fratrædelsesordninger for direktører i finansielle virksomheder, så disse ikke bliver forgyldt af en stor fratrædelsesordning, hvis de har været involveret i finansiel kriminalitet. Lovforslaget har ligeledes til formål at understøtte god ledelse i den finansielle sektor og bidrage til, at flere personer med relevante kompetencer og erfaringer – ikke kun fra den finansielle sektor – har lyst til at søge ind i denne verden.

Forslaget har derfor til hensigt at fjerne nogle af de barrierer, som kan medvirke til, at kvalificerede ansøgere afholder sig fra at søge. Det er vigtigt for sektoren, at man kan rekruttere de rette personer i ledelsespositioner. Flere høringssvar fra den finansielle sektor viser også en stor positivitet fra deres side. Her er der også et stort ønske om, at diversitet, erfaring og inspiration fra andre sektorer kan komme den finansielle sektor til gode. Hos Danmarksdemokraterne er vi også positive og støtter derfor op om forslaget.

Kl. 13:19

Formanden (Søren Gade):

Tak for det. Der er en kort bemærkning fra hr. Nick Zimmermann.

Kl. 13:20

Nick Zimmermann (DF):

Jeg kunne godt tænke mig at prøve at spørge ordføreren om noget. Nu handler det her jo om den finansielle sektor, hvor vi gerne vil have, at man ikke har mulighed for at få de her store eftervederlag. Men jeg kunne godt tænke mig at prøve at høre Danmarksdemokraternes holdning: Hvad med ude i kommunerne? Der har jo været stribevis af sager, hvor kommunaldirektører eller fagdirektører har lavet nogle store udfordringer de steder, hvor de har været, og så trækker de sig alligevel tilbage med rigtig store eftervederlag på helt op imod 2 års fuld løn. Og de her direktører er ofte lønnet med flere millioner kroner om året.

Så jeg kunne godt tænke mig at prøve at spørge ind til jeres holdning: Er det fremover sådan, at de stadig væk skal kunne trække sig tilbage med fuldt eftervederlag, eller er I også åbne for at gå ind at kigge på det?

Kl. 13:20

Formanden (Søren Gade):

Fru Betina Kastbjerg.

Kl. 13:20

Betina Kastbjerg (DD):

Altså, nu drejer det her forslag sig selvfølgelig om den finansielle sektor. Så hvis man skal ind at kigge på de regler, der er inden for det kommunale, skal vi have det taget op i et ændringsforslag, og det kan jo komme som et forslag fra Dansk Folkeparti eller fra regeringens side.

Kl. 13:20

Formanden (Søren Gade):

Hr. Nick Zimmermann.

Kl. 13:20

Nick Zimmermann (DF):

Nu kan jeg eksempelvis nævne en sag, der foregår ude på Djursland for tiden, hvor der er en kommunaldirektør, der er hjemsendt, og han har skabt stor mistrivsel i den afdeling, han har været i. Han kan komme hjem til en samlet lønpakke på omkring 3 mio. kr., eftersom han tjener ca. 1,5 mio. kr. om året. Synes Danmarksdemokraterne, det er rimeligt, at han skal have ca. 3 mio. kr. for en fyreseddel, eller er det noget, I vil være med til at kigge på?

Kl. 13:21

Formanden (Søren Gade):

Fru Betina Kastbjerg.

Kl. 13:21

Betina Kastbjerg (DD):

Jeg kender ikke lige den konkrete sag fra Djursland, så den skal jeg lige have læst op på. Men vi kan i hvert fald godt være positivt indstillet over for at kigge på de samme regler, der bliver snakket om i den her lovgivning. Så det kan vi da tale om senere.

Kl. 13:21

Formanden (Søren Gade):

Der er ikke flere korte bemærkninger, så vi siger tak til ordføreren og byder velkommen til hr. Lars-Christian Brask fra Liberal Alliance.

Kl. 13:21

(Ordfører)

Lars-Christian Brask (LA):

Tak for det. Man ved, det er blevet hverdag i Folketinget, når sådan et vred lander på ens bord fredag – og nu kigger jeg ned på ministeren og smiler til ham – for det er jo ikke en helt triviel lovgivning, vi behandler her. Den handler jo netop om, at vi får styrket vores helt centrale infrastruktur, den finansielle infrastruktur, som alle vi danskere selvfølgelig er i berøring med i større eller mindre grad.

Ud over at styrke infrastrukturen er det også tilliden, der bliver styrket, og det er bydende nødvendigt, at denne sektor drives på en forsvarlig måde. Det er også bydende nødvendigt, at vi med det her lovforslag skaber gennemsigtighed, og at der er mulighed for, at man, hvis ikke man opfører sig ordentligt, kommer til at stå til ansvar, og at der også er erstatning.

Som tidligere bankdirektør kan jeg jo kun billige, at vi har mennesker, der er bedømt til at være egnede og hæderlige, og jo mere vi kan gøre for at gøre det her hverv til et endnu sundere hverv, jo bedre er det, så LA støtter lovforslaget.

Kl. 13:23

Formanden (Søren Gade):

Der er ikke nogen, der har bedt om ordet, så vi siger tak til ordføreren og går videre i ordførerrækken. Jeg giver nu ordet til fru Lise Bertelsen fra Det Konservative Folkeparti.

Kl. 13:23

(Ordfører)

Lise Bertelsen (KF):

Tak for ordet. Jeg står her på vegne af vores ordfører, fru Mona Juul. Det er mere end et år siden, at vi på baggrund af indlysende forbedringsmuligheder og Ansvarudvalgets anbefalinger gik i gang med at undersøge, vurdere, overveje og forhandle, hvordan vi dels kunne tydeliggøre, skærpe og ændre reglerne for ansvar for topledelser i banker og finansielle virksomheder, dels sikre bedre muligheder for at kunne rekruttere bredere til de finansielle topposter, altså den del, der handler om fit and proper. Begge dele har Konservative arbejdet ihærdigt med, og vi var selvfølgelig med i den politiske aftale herom fra juni 2022.

Vi har også fulgt arbejdet med udformningen af lovforslaget, som vi behandler i dag, helt tæt. Det har vi, fordi det er vigtigt, at den finansielle branche er underlagt strenge, men også rimelige regler. Når vi taler rimelighed, handler det bl.a. om, hvordan vi sikrer, at skærpelsen af det strafferetlige og det erstatningsretlige ansvar for ledelsesmedlemmer ikke totalt skræmmer ellers egnede kandidater væk fra at vælge en ledelseskarriere i den finansielle sektor. For vi har brug for dygtige folk i den finansielle branche.

Med det her lovforslag sikrer vi samtidig, at flere personer med relevante kompetencer og erfaringer ikke kun fra den finansielle sektor kan se sig selv i ledelsen i finansielle virksomheder. Det har været helt afgørende for os, for når feltet bliver så snævert, som tilfældet er nu, kommer der ikke nye kompetencer til; så kommer der ikke kompetencer til ud over nogle på det rent bankfaglige område. Så er der overordnet meget større chance for at få en udenlandsk mand end en dansk kvinde på toppen af den finansielle branche. Så stiller vi den finansielle branche ringere end i mange andre lande. Nu har vi fundet en langt bedre balance med fit and proper-reglerne, så vi både sikrer de nødvendige kompetencer i topledelsen i finanssektoren og samtidig sikrer et større rekrutteringsgrundlag og en større diversitet og tager hensyn til de mindre banker.

Tak til den tidligere og den nuværende erhvervsminister og Folketingets partier for gode drøftelser, masser af spørgsmål og svar og notater. Det betyder, at vi her har fået lavet nogle rigtig gode balancer. Konservative støtter forslaget.

Kl. 13:26

Formanden (Søren Gade):

Der er ikke nogen, der har bedt om ordet, så vi siger tak til ordføreren og byder velkommen til næste ordfører. Hr. Pelle Dragsted fra Enhedslisten.

Kl. 13:26

(Ordfører)

Pelle Dragsted (EL):

Tak. Det er jo efterhånden en del år siden, at finanskrisen ramte, og nogle gange kan vi måske glemme, hvad konsekvenserne var, men de var jo voldsomme: Der var 200.000, der mistede deres arbejde; der var et milliardtab for vores velstand, som ikke er genoprettet – altså penge, vi stadig væk har færre af i vores samfund – der var småsparere og småaktionærer, som blev ruineret. Og det var jo ikke en forbrydelse uden gerningsmænd. Det var i høj grad en fuldstændig uansvarlig adfærd i den finansielle sektor både globalt og herhjemme i Danmark, som gjorde, at finanskrisen fik de konsekvenser og det omfang, som den fik. Og den fik et særligt omfang i Danmark, også sammenlignet med vores nabolande, fordi vi havde en finanssektor, som var så omfangsrig, og som havde bedrevet en endnu mere lemfældig adfærd end mange andre landes finanssektorer.

Vi kender også efterspillet. For at redde de her banker brugte vi milliarder af skatteydernes kroner på bankpakker og forskellige økonomiske indgreb. Nogle af dem betaler vi stadig af på. Det gælder særlig de her særlige udstedelser af obligationer, som skulle redde Danske Banks likviditets- og valutaproblemer. Det er velkendt i dag. Det var, som man sagde, sådan, at de her banker var too big to fail, altså for store til at fejle, og derfor var man nødt til at gå ind og bruge skatteydernes kroner på at redde dem.

Det, der også viste sig, var, at de ikke bare var – og jeg beklager det engelske – too big to fail, men også var too hard to jail, altså for svære at straffe og fængsle. Ingen bankdirektører eller ansatte er blevet dømt. De levede efter at have ruineret almindelige mennesker videre på første klasse med gyldne håndtryk og luksusliv.

Så kunne man måske have troet, at det i årene efter ville betyde en anden adfærd fra bankernes side, og at der måske var en eller anden form for taknemlighed over for danskerne, efter at de havde reddet dem gennem moradset, men det kan man ikke just sige var det, vi så. Tværtimod så vi en endeløs række af skandaler: hvidvask for milliarder; rådgivning i, hvordan man kunne unddrage sig skat ved at komme i skattely; bidrag til udbyttesagen, hvor statskassen blev lænset for milliarder af kroner; gebyrerne, som bare skød mod himlen, langt hurtigere end andre varer steg; og gennem en årrække også rekordoverskud i sektoren – hvad vi i øvrigt igen ser en tilbagevenden til nu.

Derfor er det jo positivt, at der nu, om man så må sige, langt om længe er taget initiativ til at få strammet reglerne, så man fremadrettet måske i mindre grad kan slippe straffri fra at skade samfundet og borgerne på den måde, som bankerne gjorde og har gjort under og efter finanskrisen. Det er godt, at det med det her forslag gøres nemmere at pålægge et individuelt ansvar – også et individuelt erstatningsansvar. Det vil selvfølgelig have en virkning, for særlig når det gælder økonomisk kriminalitet, ved vi jo, at straf er effektivt, fordi det er kalkuleret kriminalitet. Du holder, om jeg så må sige, den chance, du har for at score kassen, op imod den risiko, der er for at ende bag tremmer – i højere grad end ved f.eks. forskellige former for berigelseskriminalitet. Så straf virker faktisk, når det gælder økonomisk kriminalitet.

Det er også fint, synes jeg, at man offentliggør fratrædelsesordninger. Vi ved jo, at der også er et omdømmespørgsmål her. Og endelig synes jeg egentlig også, det er okay, at man bløder lidt op på fit and proper-reglerne, for selvfølgelig skal man ikke kunne hoppe fra at have lavet forbrydelser i den ene bank til at være direktør i den anden. Det er godt, at vi får regler, der sikrer mod det, men omvendt er det også fint, at der kan være en diversitet, i forhold til hvem der sidder i bestyrelser, særlig også i de mindre banker.

Når alt det er sagt, skal vi ikke tro, at vi med det her indgreb har løst problemet. Der er stadig væk ting, som vi bør kigge på, f.eks. sådan noget som det, om det skal gøres strafbart at rådgive i omgåelse af skatteregler. Vi skal finde ud af, om de stramninger, vi har lavet, rent faktisk er gode nok i forhold til at få gjort folk ansvarlige. Og så er der jo selvfølgelig de helt store problemer i vores finanssektor, som stadig væk står ubesvarede hen, nemlig at vores banker stadig væk er alt for store. Altså, vi har jo i forhold til vores bnp banker med en balance, som er langt, langt større, ti gange større end de største banker i USA i forhold til deres bnp.

Tiden er ved at løbe: Der er brug for nogle grundlæggende reformer af vores finanssektor. Dem får vi ikke med det her, men vi får et fremskridt, og derfor støtter Enhedslisten forslaget.

Kl. 13:31

Formanden (Søren Gade):

Tak for det. Der er en kort bemærkning fra hr. Morten Messerschmidt.

Kl. 13:31

Morten Messerschmidt (DF):

Jeg synes faktisk, hr. Pelle Dragsted siger mange interessante og begavede ting, både om bankernes størrelse og det, at vi har skabt et system, hvor meget få menneskers hasarderede handlemåde kan få enormt stor betydning for rigtig mange mennesker, som måske bare er almindelige bankkunder eller boligejere osv. Det synspunkt deler jeg.

Men en ting, som jeg syntes hr. Pelle Dragsted ikke kom så meget ind på, er alle de mennesker, som bliver anklaget, men som efterfølgende viser sig ikke at have gjort noget forkert. Her har vi jo oplevet i bl.a. Roskilde Bank-sagen, men også i andre sager, at folk er gået i 5, 10, 15 år og blevet beskyldt for at have været økonomisk kriminelle og måske har fået hele deres liv sat på hold.

Har vi ikke også en pligt til, at vi, samtidig med at vi går hårdt efter dem, der foretager handlinger, som har en systemisk ødelæggende karakter, sikrer, at dem, der ikke er skyldige, hurtigere kan blive renset?

Kl. 13:32

Formanden (Søren Gade):

Hr. Pelle Dragsted.

Kl. 13:32

Pelle Dragsted (EL):

Jo. Jeg tror, jeg vil svare ad to omgange. Altså, det er klart, at der er en række ansatte eller topledere i den finansielle sektor, som er blevet frikendt under den gældende lovgivning – og så er de selvfølgelig frikendt. Det kunne jo være, at med de opstramninger, vi laver nu, havde det været nemmere at stille nogle af de her ansatte eller ledere til ansvar.

Når det er sagt, synes jeg, at retssager, der kører i årevis, altid er et kæmpe problem for retssikkerheden. En af de ting, vi blev præsenteret for, sidst jeg sad i Folketinget, var den islandske model efter finanskrisen. Der gjorde de det, at de nedsatte en særlig anklager med et stort sekretariat under sig – jeg tror, det havde over 100 ansatte – til at gennemføre den her oprydning af den finansielle sektor. De fik bragt langt flere til doms. Vi ved jo også godt, at det har vist sig, at grunden til, at nogle af de her sager er faldet, er fejl begået af anklagemyndigheden. Det er jo næsten ikke til at bære, at det ovenikøbet var derfor, at de her mennesker ikke blev stillet til ansvar. Men jo, jeg er helt enig i, at vi skal kunne afvikle de her ting hurtigere. Og det er ikke rimeligt, at folk skal leve i uvished i så mange år.

Kl. 13:33

Formanden (Søren Gade):

Hr. Morten Messerschmidt.

Kl. 13:33

Morten Messerschmidt (DF):

Jeg er glad for det tilsagn, og så håber jeg, at vi mellem rød og blå blok kan presse regeringen til at gøre noget ved de meget lange sagsbehandlingstider, som jo er ved domstolene, og som rammer mange mennesker, både dem, der er skyldige, og som naturligvis skal straffes, men som har krav på en hurtig afklaring, men også dem, der er uskyldige og igennem lang tid må gå med den anklage over hovedet. Jeg oplever egentlig, at regeringen generelt er relativt apatisk i det spørgsmål, så jeg håber, at det er et område, hvor en samlet opposition kan finde sammen om at gøre noget.

Kl. 13:34

Formanden (Søren Gade):

Hr. Pelle Dragsted.

Kl. 13:34

Pelle Dragsted (EL):

Det synes jeg absolut at der vil være god grund til. Vores anklagemyndighed og i øvrigt politiet har jo oplevet de samme nedskæringer i mange år som resten af den offentlige sektor. De er jo præget af det samme svigt, som der har været dér – mislykkede effektiviseringsforsøg og alt muligt andet, som har skabt problemer derude. Det er selvfølgelig særlig et problem, når det handler om vores allernærmeste tryghed, altså at politiet kommer, hvis vi har haft indbrud, eller at vi ved, at de folk, der bliver sigtet, faktisk også bliver ført for domstolene.

Et område, hvor vi nok ikke er enige, men hvor jeg virkelig tror at man kunne hente rigtig, rigtig meget i forhold til både politiets og domstolenes tid, er det med at legalisere salg af cannabis under kontrollerede former. Det kigger man på i flere europæiske lande og også i mange amerikanske stater. Vi bruger vanvittig mange ressourcer på at jagte kunder, men også de her organiserede kriminelle, der sælger cannabis. Og hvis vi fandt en anden løsning der, ville vi frigøre kæmpestore ressourcer i vores retssystem og vores politi. Så det er en af de ting, jeg synes vi skal diskutere, men det er nok ikke et af de steder, hvor vi kommer til at være på bølgelængde.

Kl. 13:35

Formanden (Søren Gade):

Der er ikke flere, der har bedt om ordet. Vi siger tak til ordføreren og går videre i ordførerrækken. Jeg vil gerne give ordet til fru Katrine Robsøe fra Radikale Venstre.

Kl. 13:35

(Ordfører)

Katrine Robsøe (RV):

Tak for det. Med lovforslaget her tager vi et nuanceret og ret afbalanceret skridt i den rigtige retning i forhold til at sikre den rette balance mellem krav til ledelserne i de finansielle virksomheder og hensyn til, at rekrutteringsgrundlaget ikke begrænses uhensigtsmæssigt. Vi har set eksempler på, at reglerne har stået unødvendigt og uhensigtsmæssigt i vejen for ansættelser og udvikling. Det er vigtigt – virkelig vigtigt! – med ordentlige regler, der sikrer hæderligheden i de her virksomheder, men det er også vigtigt, at reglerne ikke sætter en unødvendig stopper for udvikling, og det er jeg glad for at vi imødekommer her. Jeg synes faktisk, at vi gør det ret klogt.

Samtidig sikrer vi, at det i høj grad bliver muligt at holde ledelsen i en finansiel virksomhed straffe- og erstatningsretligt ansvarlig for grove ledelsessvigt og uforsvarlig adfærd. Det giver rigtig god mening på samme måde, som det giver god mening, at vi med lovforslaget også gør det muligt at fratage en direktør fratrædelsesgodtgørelsen, hvis den person har deltaget i ledelsen af en finansiel virksomhed, der er eller har været involveret i finansiel kriminalitet.

Alt i alt er det et afbalanceret lovforslag, der jo også kommer ud af en aftale i den finansielle forligskreds. Radikale Venstre støtter forslaget.

Kl. 13:37

Formanden (Søren Gade):

Tak for det. Der er ikke andre, der har bedt om ordet, så vi siger tak til ordføreren og går videre i ordførerrækken til hr. Nick Zimmermann fra Dansk Folkeparti.

Kl. 13:37

(Ordfører)

Nick Zimmermann (DF):

Med lovforslaget gennemfører vi den politiske aftale om skærpet ansvarsvurdering for ledelsesmedlemmer i den finansielle sektor. Aftalen er jo bl.a. blevet indgået af den daværende regering og så Dansk Folkeparti samt en lang række andre partier, og baggrunden for lovforslaget er det retlige efterspil i anledning af finanskrisen.

I Dansk Folkeparti finder vi det meget politisk ønskeligt i et større omfang end i dag at holde ledelsen og nøglepersoner ansvarlige for deres dispositioner. De væsentlige forslag til ændringer af den finansielle lovgivning omfatter jo f.eks. en skærpelse af ansvarsvurderingen for ledelsesmedlemmer i finansielle virksomheder strafferetligt såvel som erstatningsretligt, en øget regulering af fratrædelsesgodtgørelser og et bredere og mere transparent rekrutteringsgrundlag i forhold til rekruttering af ledere. På baggrund af de her ting støtter Dansk Folkeparti lovforslaget. Tak.

Kl. 13:38

Formanden (Søren Gade):

Tak for det. Der er ikke nogen korte bemærkninger. Og så skal jeg hilse fra fru Lisbeth Bech-Nielsen og sige, at Alternativet også støtter L 40.

Hermed er vi kommet til ministeren.

Kl. 13:38

Erhvervsministeren (Morten Bødskov):

Tak for det, formand, og tak for bemærkningerne, og i øvrigt tak for det brede samarbejde om lovforslaget her. Som det er blevet sagt, gennemfører vi med lovforslaget her den politiske aftale, som blev lavet tilbage i juni 2022 om ledelse af finansielle virksomheder, og det er også rigtigt, som det er blevet sagt, at den her aftale trækker tråde helt tilbage til nogle af de retssager, som vi så under finanskrisen, og jeg tror rolig, man kan sige, at os, der var en del af oprydningsarbejdet dengang, var en kende overraskede over, at det var sådan, at når anklagemyndigheden ville rejse sager via strafferetten, så var det svært at få gjort et ansvar gældende. Det er det, der er kernen i det her, og det er det, som vi forsøger at rydde op i. Så tak igen for et bredt samarbejde omkring det og for et i øvrigt bredt samarbejde gennem mange år om det her spørgsmål.

Forslaget indeholder så en række ændringer af reglerne om egnethed og hæderlighed, som det har været fremme, for ledelsesmedlemmer og nøglepersoner i finansielle virksomheder, og de regler er selvfølgelig vigtige. For har finanskrisen vist os noget, er det vigtigheden af at have god ledelse i de finansielle virksomheder. Det er meget, meget afgørende. For banker og andre finansielle virksomheder spiller jo en central rolle i vores samfund, og vi har selvfølgelig behov for både god, men også ordentlig ledelse i den finansielle sektor. Det er en forudsætning for, at både kunderne og jo også samfundet som sådan kan have tillid til finanssektoren. Og som det ser ud i dag, er erfaringerne fra finanskrisen, at den lovgivning, vi har, jo ikke kan levere de resultater, vi som samfund forventer, og det var jo bl.a. det, vi så med nogle af afgørelserne i de sager, der blev rejst under finanskrisen. Det vil vi rette op på nu, og det vil vi bl.a. gøre gennem en ny strafbestemmelse om ledelsessvigt. Bestemmelsen gør det langt mere klart, hvad der forstås ved grove ledelsessvigt, og den gør det dermed også nemmere for bl.a. anklagemyndigheden at arbejde med at placere et ansvar. Det var i høj grad det, der var problemet i de sager, som blev rejst.

Så indfører forslaget her også regler for fratrædelsesordninger for direktører og skærper reglerne for erstatningsretligt ansvar også i den sammenhæng. Det vil jo så altså alt i alt indebære renere linjer og hurtigere og lettere placering af ansvar i de sager, hvor det går galt. Det fører mig så til det andet punkt i forslaget, nemlig at vi jo ud over at skulle sikre den finansielle sektor mulighed for at drive god og også ordentlig ledelse også har haft en oplevelse af, at fit and proper-reglerne har gjort det sværere at rekruttere bredt til den finansielle sektor. Forslaget reviderer derfor reglerne for rekrutteringsgrundlaget, så det bliver bredere, men samtidig også overholder intentioner bag vores fit and proper-regler.

Ændringerne består af egentlige lempelser for de mindste institutter, men også af initiativer, der forbedrer retssikkerheden for kandidater til stillinger, der kræver fit and proper-godkendelse fra Finanstilsynet. Derudover sender forslaget også et klart signal om, at den danske fit and proper-praksis ikke skal være mere restriktiv eller administreres strammere end i andre EU-lande, som vi typisk sammenligner os med. Med andre ord gør det her forslag det lettere for den finansielle virksomhed at hverve eller hyre de rette kompetencer på en forsvarlig og ordentlig måde. På den måde kan vi sikre, at den finansielle sektor også får glæde af en højere grad af diversitet, hvad også Moderaternes ordfører var inde på, og derved jo kan drage nytte af de forskellige kompetencer, som man har behov for at have i en finansiel virksomhed som dem, vi typisk kender i Danmark. Med de ord endnu en gang tak for den brede opbakning, og så ser jeg selvfølgelig frem til behandlingen af lovforslaget i Folketingets Erhvervsudvalg.

Kl. 13:42

Formanden (Søren Gade):

Tak for det, og der er en enkelt kort bemærkning fra hr. Pelle Dragsted.

Kl. 13:42

Pelle Dragsted (EL):

Tak for det, og tak for lovforslaget, og tak for den lange indsats med at få strammet op på de her regler. Det bliver spændende at se, når de skal prøves i virkeligheden, om de så også har den effekt, man ønsker. Mit første spørgsmål er: Mener ministeren, at vi så med det her lovforslag ligesom er færdige? Altså, har vi nu en ramme omkring den finansielle sektors virksomhed, både når det gælder strafansvar, og når det gælder finansiel stabilitet, som ligesom kan betrygge os i, at vi ikke i fremtiden vil se begivenheder, der minder os om dem, vi har set i de seneste år? Eller har ministeren yderligere planer for at beskytte borgerne mod finanssektoren, hvis jeg må formulere det lidt hårdt?

Kl. 13:43

Formanden (Søren Gade):

Erhvervsministeren.

Kl. 13:43

Erhvervsministeren (Morten Bødskov):

Det er måske lidt hårdt formuleret, men hvis spørgeren ligefrem aftvinger mig en garanti for, at med det her lovforslag er vi helt sikre på, at alle dele af både den danske og europæiske finanssektor opfører sig ordentligt, og at vi aldrig nogen sinde igen kommer i problemer, så tror jeg, at svaret er nej. Den garanti kan jeg selvfølgelig ikke give, og som ordføreren rigtignok ved, har det her lovforslag jo sit afsæt i bl.a. den diskussion, der var om afgørelsen i forbindelse med Roskilde Bank-sagen, og der synes jeg, det her er det rigtige, og den centrale bestemmelse er § 373 i lovforslaget, som gør, at det nu bliver klarere, hvor der f.eks. er tale om grove ledelsessvigt. Det er det, der er det centrale, og det er det, der gør, at man med det her lovforslag får løst den udfordring, som der er blevet peget på efter afgørelsen omkring Roskilde Bank-sagen, nemlig at den klarhed simpelt hen ikke var til stede. Den klarhed bliver der skabt nu, og det mener jeg sådan set er et rigtig, rigtig godt skridt. Er alle problemer så løst? Det er de ikke. Der kommer stadig væk ny lovgivning for den finansielle sektor, og meget af det kommer fra EU, og det er samlet set med til at gøre, at rammerne stadig bliver bedre, fordi den finansielle sektor også udvikler sig og finder på nye produkter. Og derfor skal den balance selvfølgelig løbende findes.

Kl. 13:45

Formanden (Søren Gade):

Hr. Pelle Dragsted.

Kl. 13:45

Pelle Dragsted (EL):

Tak for det. Jeg tror også, at vi sikkert kommer til at vende tilbage til det. Det andet spørgsmål var lidt foranlediget af hr. Morten Messerschmidts indlæg tidligere. For en ting er, at vi får lovgivningen. En anden ting er selvfølgelig, om retsvæsenet og anklagemyndigheden har ressourcerne. For det var jo et af de problemer, vi også så i Roskilde bank-sagen og i hvert fald i nogle af de andre sager, altså at der er blevet begået fejl, og at det trak enormt langt ud. Så spørgsmålet er: Mener ministeren, at retssystemet og domstolene og anklagemyndigheden er i stand til både ressourcemæssigt, men også vidensmæssigt at føre de her meget komplicerede sager? Jeg nævnte tidligere den her erfaring fra Island, hvor man nedsatte en særlig anklager, og det var noget, vi diskuterede, sidst jeg sad i Folketinget, altså om det kunne være noget, man skulle overføre hertil.

Kl. 13:45

Formanden (Søren Gade):

Ministeren.

Kl. 13:45

Erhvervsministeren (Morten Bødskov):

Det er jo en bred diskussion, som man rigtignok godt kan have efter erfaringerne med de afgørelser, der blev truffet, både i de strafferetlige sager og i de civilretlige sager efter de her bankkrak, som der jo var tale om efter finanskrisen. Formålet med det her er, at vi nu forhåbentlig kan sikre, at der er mere klarhed over, hvad det strafferetlige spor kan medføre, i og med at bestemmelserne bliver klarere nu, end de har været tidligere. Det var jo det, der var kritikken af det dengang, så derfor er idéen at få det til at gå ad det strafferetlige spor. Det civilretlige spor er det, der har trukket ud i mange år i sagerne. Så forhåbentlig kan vi afklare de her sager via et klarere strafferetligt spor i fremtiden. Det er i hvert fald det, der er hensigten.



Kl. 13:46

Tak. Fru Lisbeth Bech-Nielsen.

Kl. 13:46

Lisbeth Bech-Nielsen (SF):

Tak, og tak til ministeren for ministerens arbejde på det her område igennem mange år. En ting er, at vi taler om, også i forhold til retsfølelsen i samfundet, at der skal være et individuelt ansvar, hvis man har begået overtrædelser. Noget andet er jo også, hvordan vi kan sikre, at bankerne, specielt dem, der er så store, at de har stor indvirkning på det danske samfund, så at sige kan agere anderledes. Og mener ministeren set i den optik, at det var en fejl, at man, tilbage da man lavede bankpakkerne, ikke indførte det, man på nydansk måske kalder en upside, altså at skatteborgerne skulle have andel i de kolossale overskud og gevinster, der i de følgende mange år blev skabt?

Kl. 13:47

Formanden (Søren Gade):

Ministeren.

Kl. 13:47

Erhvervsministeren (Morten Bødskov):

Jeg sad jo selv ved forhandlingsbordet dengang, og det er nok derfor, spørgeren spørger mig. Og Socialdemokratiet foreslog, at vi skulle have en upsidemodel. Så det mener jeg derfor stadig væk man skulle have gjort. Men det er mange år siden, og nu er vi videre, og ja, man kan sagtens have den her diskussion; det er der ingen som helst tvivl om. Men Socialdemokratiet havde den holdning dengang, og det har vi sådan set stadig væk, at det havde været det rigtige at gøre. Men nu er vi videre, og som spørgeren også ved, ikke mindst efter et samråd, kommer der rigtig meget ny regulering på den finansielle sektors område, som jeg føler mig ret overbevist om nok skal være med til at sikre – både når det handler om økonomisk ansvarlighed og bæredygtig ansvarlighed – at rammerne omkring den finansielle sektor bliver bedre. Og det var noget af det, som det forslag kunne have været medvirkende årsag til.

Kl. 13:48

Formanden (Søren Gade):

Fru Lisbeth Bech-Nielsen.

Kl. 13:48

Lisbeth Bech-Nielsen (SF):

Jamen jeg er rigtig glad for det klare svar fra ministeren om, at det også stadig væk er Socialdemokratiets holdning. Vi må håbe, at vi aldrig står i en situation som den igen, men det kunne jo godt ske, og ministeren sagde også selv til hr. Pelle Dragsted, at det her jo ikke er en garant for, at vi aldrig nogen sinde ser store banker i problemer igen. Det er helt rigtigt, at vi har et helt andet regelregime i dag og polstringskrav og alt muligt andet, men jeg synes bare, at det ud fra et principielt synspunkt er rart at høre, at ministeren og Socialdemokratiet mener, at det egentlig var det mest retfærdige at gøre.

Kl. 13:49

Formanden (Søren Gade):

Ministeren.

Kl. 13:49

Erhvervsministeren (Morten Bødskov):

Det behøver jeg ikke stå og sige her fra Folketingets talerstol. Man kan lave en googlesøgning, og så tror jeg, man kan se, at Morten Bødskov tidligere har ment det, og det mener han sådan set stadig væk. Men nu er vi videre, og det, der i høj grad er med til at sikre, at vi har holdbare rammer omkring finanssektorens virke, er jo bl.a. det arbejde, der sker i EU, som betyder, at finanssektoren på en hel række områder, modsat dengang vi diskuterede det her, har betydelig fastere rammer. Det er det, der er virkeligheden.

Kl. 13:49

Formanden (Søren Gade):

Tak for det. Vi siger tak til ministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Erhvervsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

5) 1. behandling af lovforslag nr. L 41:

Forslag til lov om etablering af statsgaranti på lån til udskiftning af olie- eller gasfyr med en anden opvarmningskilde i landdistriktsområder uden for fjernvarmenettet.

Af erhvervsministeren (Morten Bødskov).

(Fremsættelse 08.02.2023).

Kl. 13:49

Forhandling

Formanden (Søren Gade):

Forhandlingen er åbnet. Den første ordfører er hr. Kim Aas fra Socialdemokratiet.

Kl. 13:50

(Ordfører)

Kim Aas (S):

Tak for ordet. Vi lever jo lidt i en speciel tid i øjeblikket, og den her uge, hvor vi jo snart har årsdagen for krigen i Ukraine, gør det endnu mere tydeligt, at det er en speciel tid. På den ene side har vi et stærkt Danmark med mange i arbejde og en stærk eksport og en stabil dansk økonomi, men på den anden side er der også rigtig mange usikkerheder i den her tid. Vi har en verden, som er ved at komme sig oven på en global pandemi, vi har en krig i Europa, som sikkerhedsmæssigt har skabt enorm usikkerhed, også økonomisk med bl.a. en høj inflation, som gør det vanskeligt for rigtig mange borgere i såvel Danmark som resten af verden. Og ligeledes er der den her voldsomme udfordring med at skabe en stabil energiforsyning.

Putins invasion af Ukraine har understreget nødvendigheden af, at der skal ske en hurtig omstilling til en mere grøn og vedvarende energiforsyning. Og det her lille lovforslag i dag er altså en vigtig brik for Danmark og ikke mindst for de borgere, som kan få glæde af den her mulighed. Lovforslaget giver nemlig borgere, der som jeg bor i et område af Danmark, hvor der ikke lige nødvendigvis er udsigt til fjernvarme, og hvor det kan være svært at få lån på grund af vores postnummer, en mulighed for at optage et lån til udskiftning af deres olie- eller gasfyr med en mere grøn energikilde.

Med lovforslaget skabes der mulighed for, at borgere, som bor i landdistrikterne, og som har en god, normal økonomi, men har fået nej af bankerne på grund af deres geografi og postnummer, kan få et lån, hvor staten går ind som garant for 90 pct. af lånet igennem Finansiel Stabilitet. Dermed skal långiveren blot stå med risikoen for de sidste 10 pct. af lånet. Det er altså en stærk håndsrækning fra statens side.

Der lægges i lovforslaget op til, at låntageren afdrager et lån over eventuelt 10 år. Det sikrer en god tid for låntageren til at få det betalt tilbage, men det sikrer også, at lånet afdrages inden for en rimelig tid for staten og den eventuelle långiver.

Samtidig foreslår vi, at såvel låntageren som långiveren forpligter sig til at betale en garantiprovision på 1 pct., og det skal være medvirkende til at modvirke eventuelle tab ved den her mere risikobetonede form for lån. Det vil altså koste en lille smule mere at optage den her låntype, men det vil samtidig sikre, at loven bliver brugt af borgere, der ikke kan låne på normal vis, og det vil sikre, at deres ejendom energimæssigt kan blive mere vedvarende og grøn i fremtiden. Ligeledes sikrer dette også, at den her låntype kun bruges af borgere, der ikke kan låne på den vanlige måde, og at lånet kan blive brugt som tiltænkt.

Dette lovforslag er altså en vigtig håndsrækning til de borgere, som bor i bl.a. min kreds, som er på Ærø, hvor vi bor smukt og dejligt, men hvor vi som borgere nogle gange måske har en geografi og et postnummer, som gør, at det kan være svært lige at få den her fjernvarme, som er en rigtig god kilde til opvarmning. Det gør, at vi stadig væk kan bo i vores område og have varme fra en grøn energikilde, og at man heller ikke er bange for at bosætte sig der i fremtiden.

Jeg glæder mig meget til, at vi i dag kan begynde drøftelserne om det her lovforslag, og i Socialdemokratiet ser vi frem til drøftelserne. Vi giver hermed forslaget videre til Tingets behandling. Tak.

Kl. 13:53

Formanden (Søren Gade):

Der er ikke nogen, der har bedt om ordet, så vi siger tak til ordføreren og går videre i ordførerrækken til hr. Hans Andersen fra Venstre.

Kl. 13:53

(Ordfører)

Hans Andersen (V):

Tak for ordet. Danmark og Europa står lige nu i den mest alvorlige sikkerhedspolitiske krise siden den kolde krig. Energipolitik er blevet sikkerhedspolitik, for vores tryghed og sikkerhed er under pres fra Rusland og Putin. Derfor skal der fart på den grønne omstilling af vores energiforsyning, så vi kan blive uafhængige af gas fra Putins Rusland.

Med lovforslaget giver vi danskere i bestemte områder af Danmark muligheden for at få statsgaranti på lån til udskiftning af gas- og oliefyr til fordel for en anden opvarmningskilde såsom en varmepumpe. Med lovforslaget fjerner vi fra statens side en del af risikoen, så det fremover også bliver muligt i de områder, hvor fjernvarme ikke er en mulighed, at få bevilget et lån, hvis man ønsker at udskifte sit gas- eller oliefyr med et grønt alternativ. Det er sund fornuft, for det betyder, at det fremadrettet bliver mere attraktivt for pengeinstitutterne at yde lån til de boligejere, der ønsker at omstille deres varmeforbrug, uanset hvilket postnummer de har valgt at bosætte sig i.

Afsluttende vil jeg sige, at jeg er meget tryg ved, at vi med lovforslaget indfører en frist for gennemførelse af udskiftningen på 12 måneder, så vi sikrer, at ordningen rent faktisk også anvendes til at udskifte ens eksisterende olie- eller gasfyr med en varmepumpe eller et alternativ. Med de ord skal jeg meddele, at Venstre støtter lovforslaget.

Kl. 13:54

Formanden (Søren Gade):

Tak for det. Der er ikke nogen, der har bedt om ordet, så vi siger tak til ordføreren og går videre i ordførerrækken. Det er fru Charlotte Bagge Hansen fra Moderaterne.

Kl. 13:55

(Ordfører)

Charlotte Bagge Hansen (M):

Tak for ordet. Vi står midt i en klima- og energikrise. Som led i omstillingen til grønnere energi skal vi gøre det nemmere at skifte til mere klimavenlige løsninger, som kan nedsætte vores CO2-udledning.

Med dette lovforslag tager vi endnu et skridt mod omstillingen til billigere og mere klimavenlige energikilder og hjælper dem i landdistriktsområderne til at øge farten på den grønne omstilling. Der skal være lige adgang til at sikre og få gavn af den grønne omstilling, uanset om man bor i Ballerup eller på Bogø.

Derudover er det vigtigt, at vi bliver selvforsynende, af mange årsager, bl.a. den sikkerhedspolitiske situation. Vi skal hurtigst muligt sikre, at vi bliver uafhængige af russisk gas. Den grønne omstilling er derfor ikke bare et klimaanliggende, men også et sikkerhedsanliggende. Tak for jeres tid.

Kl. 13:56

Formanden (Søren Gade):

Tak for det. Der er ikke nogen, der har bedt om ordet. Vi siger tak til ordføreren og går videre i ordførerrækken og giver nu ordet til fru Lisbeth Bech-Nielsen fra Socialistisk Folkeparti.

Kl. 13:56

(Ordfører)

Lisbeth Bech-Nielsen (SF):

Klimapolitik er sikkerhedspolitik, energipolitik er sikkerhedspolitik, og anledningen til det her lovforslag, som er en udløber af en meget bred aftale, som SF er med i, er selvfølgelig Putins aggression og krig i Ukraine. Men klimakrisen er jo i sig selv al rigelig grund til, at vi bliver nødt til at tage sådan nogle skridt her.

Aftalen er målrettet landdistrikterne, hvor man ikke har mulighed for at blive tilknyttet fjernvarmesystemet, og hvor man så at sige ikke er kommet med på friværdivognen, som mange i de store byer er, og hvor man ikke har finansiering eller lånemuligheder i banken til at betale for at skifte til eventuelt en varmepumpe. Så det her er et rigtig godt forslag, en rigtig god aftale og jo egentlig et udtryk for nogle af de store, store kriser, vi står i lige nu, både sikkerhedspolitisk, men også klimamæssigt. Tak.

Kl. 13:57

Formanden (Søren Gade):

Tak for det. Vi siger tak til ordføreren og går videre i ordførerrækken, og jeg giver nu ordet til fru Susie Jessen fra Danmarksdemokraterne.

Kl. 13:57

(Ordfører)

Susie Jessen (DD):

Tak. Det er en lidt særlig dag for mig i dag. For ikke nok med, at jeg får lov til at stå her på Folketingets talerstol for første gang, så får jeg også lov til at gøre det på min fødselsdag. Så det er bare rigtig, rigtig fedt – det kunne ikke blive bedre. Og så får jeg også lov til at komme på talerstolen i forbindelse med et forslag, der kommer til at gavne folk, der bor på landet, og det gør jo en landdistriktsordfører rigtig glad.

Det er koldt; det er det på mange måder. På fredag er det lige præcis 1 år siden, at Rusland invaderede Ukraine og der igen kom krig i Europa. Putins invasion har skabt en ny sikkerhedssituation, men også ny forsyningssituation. Vi skal have Danmark løsrevet fra Putins gas. Det er en politisk målsætning, og det er en klog politisk målsætning. Den foreslåede ordning i det lovforslag, som vi førstebehandler i dag, skal være med til at sikre, at Danmark gøres uafhængigt af russisk gas, og at vi i samme ombæring har fokus på at skrue op for den grønne omstilling ved at skrue ned for opvarmningsløsninger, der forurener. Vi skal gøre os uafhængige af Rusland, men mange steder på landet er muligheden for at blive koblet op på et fjernvarmenet netop en by i Rusland. Dette lovforslag skal give en håndsrækning til dem og skabe bedre mulighed for at få finansiering til udskiftning af olie- og gasfyr med en anden opvarmningskilde.

I forslaget anføres det, at for boligejendomme og andelsboligforeningsejendomme skal belåningen ligge inden for 80 pct. af ejendommens kontantværdi. Det er vi i Danmarksdemokraterne en lille smule bekymrede over. Der er en del ejendomme i landdistrikterne, der har en kontant værdi på under 1 mio. kr., og det kan betyde, at det for dem vil blive vanskeligt at få udgiften til udskiftning af et olie- eller gasfyr dækket inden for en belåning på 80 pct. Samtidig medfører kravet, at ordningen kun kan bruges af boligejere med en væsentlig friværdi. Det unge par, der for nylig er flyttet i en bolig med gasfyr og er blevet erklæret kreditværdige, men som ikke har den krævede friværdi i deres ejendom, vil dermed ikke kunne bruge ordningen. Det mener vi godt kan være lidt problematisk, og det vil vi i udvalgsarbejdet meget gerne have afdækket. Det kan enten være ved at tilbyde at skifte til en varmepumpe via en abonnementsordning eller måske ved at hæve belåningen, så den ligger inden for 90 pct. af ejendommens kontantværdi.

Vi mener også, at det kunne give god mening, at dette forslag også omfatter muligheden for at skifte til et træpillefyr. Installation af et træpillefyr er billigere end installation af en varmepumpe, og det er samtidig en mere klimavenlig løsning i forhold til olie- og gasfyr. De ting skal undersøges nærmere i udvalgsarbejdet, og det glæder jeg mig til.

I Danmarksdemokraterne mener vi, at de eventuelle udfordringer, der følger med, godt kan behandles i udvalgsarbejdet, for helt generelt er det her forslag et godt forslag, som vil komme folk til gavn ude på landet, hvor fjernvarmenettet ikke er en mulighed. Det er der behov for, hvis vi ikke skal opleve et Danmark, der knækker endnu mere over. Jeg håber rigtig meget på en fremtid, hvor landsbyerne kommer til at blomstre, i stedet for at de uddør, og hvor der åbnes flere købmænd, i stedet for at de lukkes. Det er en katastrofe, hver gang en landsby må vinke farvel til sin købmand. Jeg drømmer også om en fremtid, hvor børnetallet stiger i landsbyskolerne, i stedet for at de lukkes, og hvor livet på landet generelt anses som et godt liv og ikke som et liv med problemer.

Der er vi ikke i dag, for landdistrikterne bliver glemt. Statslige arbejdspladser bliver oprettet i København, og udflytningen af statslige arbejdspladser prioriteres ikke, som den blev gjort før. Infrastrukturen sejler, og færgepriserne til småøerne stiger. Vi har altså behov for at skrue op for fokusset helt generelt, hele vejen rundt. Vi har brug for en bedre landdistriktspolitik. Det her forslag er forhåbentlig et af mange, der kan hjælpe lidt mere på tingene og hive tingene lidt i den rigtige retning. Så på trods af de opmærksomhedspunkter, som jeg har nævnt i den her tale, støtter vi i Danmarksdemokraterne op om forslaget. Mange tak for ordet.

Kl. 14:01

Formanden (Søren Gade):

Tak for det. Der er ikke nogen, der har bedt om ordet, så vi siger tak til ordføreren – og ønsker hende tillykke med fødselsdagen. Vi går videre i ordførerrækken, og jeg byder nu velkommen til hr. Lars-Christian Brask fra Liberal Alliance.

Kl. 14:02

(Ordfører)

Lars-Christian Brask (LA):

Tak for ordet. Det er et lovforslag, som er med til at gøre os uafhængige af russisk olie og gas – specielt set i lyset af de seneste nyheder, der er kommet ud i dag – og et lovforslag, der er med til at fremme den grønne omstilling, og som også understøtter landdistriktsområderne. Det er jo så sympatisk og er en god måde at bruge vores fælles midler i form af statsgaranterede lån på, så LA støtter lovforslaget.

Kl. 14:02

Formanden (Søren Gade):

Tak for det. Vi siger tak til ordføreren og byder velkommen til fru Mette Abildgaard fra Det Konservative Folkeparti.

Kl. 14:02

(Ordfører)

Mette Abildgaard (KF):

Mange tak for det. Jeg er lige sprunget til i stedet for vores klimaordfører, Mona Juul, som sidder fanget i et samråd. Det er et samråd, som handler om den her åben dør-ordning, som er blevet sat i bero, og det spiller jo lidt sammen med det, vi behandler i dag, fordi det er en del af energiområdet, hvor vi har et fælles ønske om udbygning af mere vedvarende energi. Det blev der indgået en aftale om i sommer, og den del, vi behandler i dag, L 41, er jo også en udmøntning af den aftale, der blev lavet.

Det her lovforslag handler ikke om havvind, men om at sikre, at vi kan blive uafhængige af gas. Det siger sig selv, at med den sikkerhedspolitiske situation, vi har i Europa, skal det være en fælles ambition for os alle sammen, og hvis vi skal blive uafhængige af gas, skal vi have alle med. Det er der næppe nogen der er imod, og det kan kun gå for langsomt. Men det er lidt svært at rykke på, hvis det er sådan, at man bor i et af de områder af Danmark, hvor fjernvarmen ikke er en mulighed, og hvor ejendomsvurderingerne aldrig rigtig synes at tage den samme himmelflugt, som de gør andre steder.

Derfor tilbyder man med L 41 her disse boligejere en ordning med statsgaranti på lån til udskiftning af olie- eller gasfyr med eksempelvis en varmepumpe. Det er på alle mulige måder sympatisk, og formålet er jo nobelt – lad der ikke være tvivl om det – men for at være helt ærlig kan vi være i tvivl om, om det rykker det store. Samme tvivl havde vi i forhold til L 116, som vi behandlede i sidste folketingsår, og som også handlede om etablering af en statsgaranti på en del af ejendomskreditaftalerne i landdistrikterne. Det viste sig også ikke at rykke på noget, præcis som vi desværre havde forudset. Og det er egentlig ikke, fordi vi glæder os specielt over det, men vi kan i hvert fald bare konstatere, at det ikke havde den effekt, som Folketinget havde en forventning om.

Vi har samme antagelse i forhold til det, vi behandler i dag. Ikke desto mindre bakker vi stadig væk op om det og giver det en chance. Det er en del af en samlet aftale, som vi er med i, og som vi bakker op om, og derfor stemmer vi selvfølgelig også for det her lovforslag. Men hvis det viser sig ikke at have den effekt, skylder vi hinanden at snakke videre om, hvad vi så kan gøre. Hvilke initiativer skal så tages? For som også ordføreren fra Danmarksdemokraterne, der var på talerstolen for første gang, havde en pointe om, så er der stadig væk nogle, der ikke vil kunne blive en del af den her ordning, og som er i en livssituation, hvor det her ikke er en mulighed, og dem skal vi også have med. Hvis vi vil sikre uafhængigheden af den russiske gas – og gas i det hele taget – så skal de også med. Og dertil kommer jo den situation, at der er store udgifter forbundet med at opretholde gasnettet, så vi kan stå i en situation, hvor vi på et tidspunkt har så få, der er tilknyttet gasnettet, at det ikke er økonomisk rentabelt at opretholde forsyningerne, som vi gør i dag, og så står vi for alvor med nogle husstande, som kan være på den, hvis ikke der er alternativer for dem.

For at gøre en lang historie kort vil jeg sige, at vi bakker op om det her lovforslag, men vi kan have en tvivl om, om det har den effekt, som er ønsket med det, men det må tiden vise. Vi kommer til at følge det nøje. Tak.

Kl. 14:06

Formanden (Søren Gade):

Tak for det. Vi siger tak til fru Mette Abildgaard og går videre i ordførerrækken til hr. Pelle Dragsted fra Enhedslisten.

Kl. 14:06

(Ordfører)

Pelle Dragsted (EL):

Som flere andre ordførere har været inde på, er det lidt symbolsk, at vi behandler det her forslag i den her uge, som jo markerer årsdagen for Putins forbryderiske angreb på Ukraine. Det viste sig også efterfølgende, at Putin og Rusland havde spekuleret i at gøre Europa afhængig af gas, og at det sådan set var en form for et element i krigsførelsen. Det var også derfor, at det blev en fælles målsætning på tværs af Europa at forsøge hurtigst muligt at gøre sig uafhængig af russisk gas. Det er jo en god idé uanset hvad, fordi vi skal have afviklet de fossile brændsler, herunder gas, men det er klart, at det, at Putin og Rusland brugte gas som et våben, gjorde, at der blev et behov for en endnu hurtigere omstilling, og det her forslag er jo en del af det.

Et af de steder, hvor vi bruger gas, er altså i opvarmningen af folks boliger i de områder, hvor der endnu ikke er udlagt fjernvarme, eller i de områder, hvor det ikke giver mening at udlægge fjernvarme, f.eks. i områder, som ikke er tætbebyggede. Formålet med forslaget er jo at gøre det nemmere eller billigere, kan man vel også sige, for boligejere at få udskiftet gasfyret med f.eks. en varmepumpe. Så må man håbe, at prisen på el kommer ned på et niveau, så folk faktisk kan have råd til at varme deres bolig op. Men lad os se, om vi ikke med massiv udbygning af den vedvarende energi kan sikre det.

Det er jo enormt vigtigt, at det ikke er økonomi, der står i vejen for den grønne omstilling og altså også i vejen for, at vi kan komme ud af den her gasafhængighed, og derfor er forslaget positivt. Det udmønter jo en aftale, som vi er en del af. Jeg vil da også sige, at vi ligesom Konservative og Danmarksdemokraterne ærgrer os over eller er bekymret over, om de her grænser, altså 80-procentsgrænsen, kan komme til at spænde ben for nogle mennesker, og det ville jo være ærgerligt, for det ville så betyde, at vi ikke får helt det resultat, som vi ønsker, men vi står selvfølgelig bag aftalen, som vi har været med til at indgå.

Fru Mette Abildgaard var også inde på det her med den overordnede gasinfrastruktur, og der kan man i hvert fald godt diskutere, om der er en eller anden diskrepans imellem, at vi forsøger at afvikle gas i husstande og samtidig er i gang med store udviklings- og infrastrukturprojekter med gas, bl.a. med den store ledning til Lolland, men det er jo ikke det, vi diskuterer her i dag, men selvfølgelig er der en stor diskussion – jeg ved godt, at der er noget biogas, som kan komme i spil – som vi fremadrettet skal tage stilling til, for det er klart, at jo mindre vi bruger gas, også i husstandene, jo hurtigere vil vi stå i en situation, hvor det kan blive urentabelt at opretholde en gasinfrastruktur i det hele taget.

Men som sagt støtter vi forslaget, og jeg skulle hilse fra De Radikale og fra Alternativet, som også er med i aftalen, og sige, at de støtter forslaget. Tak.

Kl. 14:09

Formanden (Søren Gade):

Tak for det. Der er ikke nogen, der har bedt om ordet, så vi siger tak til ordføreren og går videre i ordførerrækken til hr. Nick Zimmermann fra Dansk Folkeparti.

Kl. 14:09

(Ordfører)

Nick Zimmermann (DF):

Med lovforslaget skabes der bedre mulighed for, at boligejere i de tilfælde, hvor fjernvarme ikke er en mulighed, kan låne til udskiftning af gas- og oliefyr med eksempelvis en varmepumpe. Og lovforslaget udspringer jo af den politiske aftale »Klimaaftale om grøn strøm og varme 2022«, som Socialdemokratiet og en lang række partier – heriblandt Dansk Folkeparti – stod bag. Lovforslaget indfører en statsgaranti på lån til udskiftning af olie- og gasfyr, og i Dansk Folkeparti støtter vi bestræbelserne på at gøre det lettere for boligejere at finansiere en sådan udskiftning. Og derfor støtter vi lovforslaget.

Kl. 14:10

Formanden (Søren Gade):

Tak for det. Der er ikke nogen, der har bedt om ordet, så vi siger tak til ordføreren og giver herefter ordet til ministeren.

Kl. 14:10

Erhvervsministeren (Morten Bødskov):

Tak for det, formand, og tak for bemærkningerne og for det, man vel godt kan kalde en overvejende positiv modtagelse af og opbakning til forslaget. Det bygger jo også på en meget bred aftale, som flere har været inde på. Det er rigtigt, som jeg tror at hr. Pelle Dragsted sagde, at det er meget sigende, at vi lige nu behandler det her lovforslag, for både Danmark og Europa står jo i den mest alvorlige sikkerhedspolitiske krise siden den kolde krig, og vores tryghed og sikkerhed er under pres fra de uhyrligheder, som Rusland udfolder over for Ukraine lige nu – i de her minutter – hvor vi står her og har den her diskussion. Det er derfor, vi skal være uafhængige af russisk gas og i øvrigt sikre, at vi som samfund fortsætter en omstilling, som skaber mere uafhængighed af bl.a. russisk gas.

Danske olie- og gasfyr skal derfor hurtigst muligt udskiftes med mere klimavenlige opvarmningskilder, og med lovforslaget forbedrer vi mulighederne for at optage lån til udskiftning af olie- og gasfyr, og på den måde skaber vi en mere lige adgang til den slags lån, uanset hvilket postnummer man bor i. Ordningen dækker de områder, hvor fjernvarme ikke er en mulighed, og hvor der er usikkerhed om værdiansættelsen af en bolig. Det vil gøre udskiftningen af olie- og gasfyr hurtigere, det vil give os større sikkerhed, og det vil gavne den grønne omstilling.

Visse ejendomme kan jo være svære at få solgt, og det kan få banken til at tage et ekstra forbehold eller til eventuelt at give afslag på et tillægslån i ejendommen. Det er særlig i landdistrikterne, det kan forekomme, og lovforslaget er derfor målrettet boligejere i landdistriktsområderne. Målgruppen er altså danskere, som har orden i økonomien, om man vil, men som alligevel har fået nej til et lån i banken, fordi deres ejendom lidt groft sagt ligger i det forkerte postnummer. Ordningen er en håndsrækning til de boligejere, som ikke kan få fjernvarme, og som ikke kan få finansieret udskiftningen af deres olie- eller gasfyr med en varmepumpe på grund af ejendommens placering. Det er klart, at hvis man kan få et lån på almindelige vilkår, så er det selvfølgelig det, man skal.

Med lovforslaget løftes en del af risikoen ved finansieringen væk fra långiveren og over på staten, og det skal forbedre långiverens incitament til at yde lån til de omfattede boligejere. Lovforslaget omfatter långivere, som yder lån med pant i fast ejendom som led i deres virksomhed, og det vil jo så sige pengeinstitutter, realkreditinstitutter og ejendomskreditinstitutter. Det er valgfrit for den enkelte långiver, om man vil tilbyde de statsgaranterede lån, som jo selvfølgelig også kommer med nogle forpligtelser. De forpligtelser skal bl.a. være med til at sikre, at ordningen selvfølgelig bliver brugt, som det er meningen, og at der ikke tages for store risici på statens vegne.

Den foreslåede ordning bygger også på en vigtig præmis om, at alle låntagere skal kreditværdighedsvurderes efter de almindelige regler, før staten kan gå ind og stille en garanti. Det er også en grundlæggende præmis, at ejendomme under ordningen skal værdiansættes efter de gældende regler. Statsgaranterede låneaftaler skal indgås på baggrund af en forsvarlig vurdering af ejendommens værdi. Statsgarantien vil fungere på den måde, at Finansiel Stabilitet på vegne af staten garanterer for 90 pct. af lånet. Hvis lånet fører til tab, vil staten således dække 90 pct. heraf. På den måde vil långiveren også have, om man vil, hånden på kogepladen, hvad angår i hvert fald de resterende 10 pct. Denne deling af risikoen skal sikre en ansvarlig og sund kreditgivning under den her ordning, og vi foreslår desuden, at lån under ordningen bliver afdraget over maksimalt 10 år. Det bidrager selvfølgelig også til at begrænse statens risiko i den her sammenhæng.

Med lovforslaget indfører vi to typer af garantiprovision, som dels har til formål at medfinansiere ordningen, dels har til formål at sikre, at ordningen kun bliver brugt, når det er nødvendigt. Vi foreslår, at långivere i ordningen betaler en garantiprovision til staten på ca. 1 pct., og garantiprovisionen skal afspejle den risiko, som staten løfter væk fra dem ved jo altså at garantere for en andel af det lån, der gives.

Kl. 14:15

Derudover foreslår vi, at de forbrugere, som modtager lån under ordningen, betaler en garantiprovision på ca. 1 pct. Det skal sikre, at staten ikke skal dække eventuelle tab, og afspejler jo så også, at der vil være tale om mere risikable lån end lån på almindelige vilkår. Det skal altså koste, om man vil, lidt ekstra at få et lån med statsgaranti, så ordningen kun bliver brugt i de tilfælde, hvor det rent faktisk er nødvendigt at optage et lån. Hvor mange der vil benytte den her ordning, kan vi ikke vide med sikkerhed. Det er jo den enkelte boligejer, der skal beslutte, om vedkommende vil udskifte sit olie- eller gasfyr, og den enkelte ejendomskreditgiver, der skal vælge, om vedkommende så også vil anvende den her ordning.

Men for hvert fyr, der udskiftes med en mere klimavenlig varmekilde, tager vi jo et skridt i den rigtige retning, og det er et skridt hen imod uafhængighed af alt det, som er kommet med Putins forfærdelige invasion af Ukraine. Det her lovforslag skal gøre det nemmere for boligejere i landdistrikterne at tage et skridt i en mere klimavenlig retning, og det er mit håb, at ordningen på sigt kan medføre, at alle landets olie- og gasfyr bliver udskiftet med mere klimavenlige opvarmningskilder.

Det er et teknisk lovforslag. Jeg glæder mig utrolig meget til udvalgsbehandlingen af det. Jeg er glad for, at der er en endog meget bred aftalekreds bag det her forslag, hvilket selvfølgelig også afspejler situationens alvor, og at vi i fællesskab kan finde veje til at sikre, at dem, der har svært ved at komme ind i omstillingen i retning af mere klimavenlige varmekilder og dermed også uafhængighed af eksempelvis gas fra Rusland, får bedre muligheder for det. Så tak for ordet, og jeg ser frem til behandlingen af lovforslaget i Folketinget.

Kl. 14:17

Formanden (Søren Gade):

Vi siger tak til erhvervsministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Erhvervsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

6) 1. behandling af lovforslag nr. L 42:

Forslag til lov om kreditforeningen af kommuner og regioner i Danmark.

Af erhvervsministeren (Morten Bødskov).

(Fremsættelse 08.02.2023).

Kl. 14:17

Forhandling

Formanden (Søren Gade):

Forhandlingen er åbnet, og den første ordfører er fru Mette Reissmann, Socialdemokratiet.

Kl. 14:17

(Ordfører)

Mette Reissmann (S):

Tak for ordet. De danske regioner og kommuner kan igennem foreningen KommuneKredit opnå gode finansieringsmuligheder. Det er rigtig gavnligt, og sådan skal det vedblive med at være. KommuneKredit er en ganske særlig institution, der er med til at sikre kommuner og regioner mere lokal værdi for borgernes penge, hvad enten vi bor i Nørresundby, i Nakskov eller på Nørrebro. Derfor er det også glædeligt, at den finansieringskilde fortsat sikres med det her lovforslag.

Overordnet har lovforslaget to formål: for det første er at styrke de regulatoriske rammer for KommuneKredit og det andet at fastsætte rammerne for det tilsyn, der skal føres med KommuneKredit.

Lovforslaget kan inddeles i tre dele. For det første foreslås det, at tilsynet med KommuneKredit at forankres hos Finanstilsynet. Det kommer i naturlig forlængelse af, at ressortansvaret for KommuneKredit i 2019 blev flyttet fra det daværende Økonomi- og Indenrigsministerium over til Erhvervsministeriet.

For det andet foreslås det også at modernisere reguleringen, så KommuneKredit underlægges de samme krav, som gælder for andre kreditinstitutter. Det gælder jo bl.a. i forhold til at styrke ledelsen og organiseringen af foreningen, dvs. f.eks. governancereglerne, det er revision, det er videregivelse af oplysninger, og det er også ophør og straffebestemmelser, og det gælder også i forhold til begrænsningen af de finansielle risici, foreningen påtager sig. Så derfor fastsættes der krav i forhold til likviditets- og markedsrisiko.

For det tredje foreslås det, at KommuneKredit i fremtiden også kan låne ud til grønlandske og færøske kommuner. Det har været et ønske fra både færøsk og grønlandsk side, og de grønlandske og færøske kommuner bliver i modsætning til de danske ikke medlemmer af foreningen og hæfter dermed ikke for foreningens forpligtelser. Men det er naturligvis glædeligt, at de nu også kan få gavn af de finansieringsmuligheder, KommuneKredit tilbyder. Der ydes dansk statsgaranti over for færøske og grønlandske låntagere, og de nærmere forhold for dette vil blive reguleret i en rammeaftale mellem de færøske, grønlandske og danske myndigheder og KommuneKredit.

Så alt i alt er det her et forslag, som bidrager positivt med en vigtig opdatering og en styrkelse af tilsynsrammen og kommunerne og regionernes gunstige finansieringsmuligheder, og Socialdemokratiet støtter forslaget.

Kl. 14:20

Formanden (Søren Gade):

Der er ikke nogen, der har bedt om ordet, så vi siger tak til ordføreren. Vi går videre i ordførerrækken, og jeg giver nu ordet til hr. Hans Andersen fra Venstre.

Kl. 14:20

(Ordfører)

Hans Andersen (V):

Tak for det, og tak til den socialdemokratiske ordfører for en redegørelse for lovforslagets indhold. I Venstre ser vi det som positivt, at vi nu sikrer de gode finansieringsmuligheder i KommuneKredit, samtidig med at vi styrker og opdaterer den nuværende tilsynsramme. Det er fornuftigt, at vi med de nye krav og tilsynsrammer tager udgangspunkt i de krav, der i dag er gældende for de øvrige kreditinstitutter, samtidig med at vi jo med lovforslaget tager højde for de særlige forhold, der gør sig gældende for KommuneKredit.

Det er ligeledes positivt, at lovforslaget giver mulighed for, at KommuneKredit fremadrettet kan låne til grønlandske og færøske kommuner, sådan som det er ønsket fra færøsk og grønlandsk side.

Med de ord skal jeg meddele, at Venstre støtter lovforslaget.

Kl. 14:21

Formanden (Søren Gade):

Tak for det. Vi siger tak til ordføreren og går videre til fru Charlotte Bagge Hansen fra Moderaterne.

Kl. 14:21

(Ordfører)

Charlotte Bagge Hansen (M):

Tak for det. De klimapolitiske målsætninger er et nationalt anliggende. Investeringer i velfærd og vækst, som understøtter klimasikring og grøn energi, er en vigtig del af dette arbejde. Her er Danmarks kommuner og regioner en del af den grønne omstilling, og KommuneKredit gør det muligt ved at tilbyde sikre og stabile lån til investeringer i vores fælles fremtid. Vi skal sørge for effektive tilsynsrammer og sikre, at kreditinstitutterne er transparente, hvad angår ledelse og organisation. KommuneKredit kommer nu til at sortere under Finanstilsynet, der skal sikre og opretholde en opdateret tilsynsramme. Det nye forslag gør det også muligt for de grønlandske og færøske kommuner at optage omkostningseffektive lån til investeringer. Det er et vigtigt anliggende for Moderaterne, at Grønland og Færøerne opnår selvstændige og bæredygtige økonomier, og dette lovforslag er et skridt på vejen til styrkelse af rigsfællesskabets fremtidige investeringer, sammenhold og interesser. I Moderaterne ser vi derfor positivt på lovforslaget, der styrker disse områder. Tak for ordet.

Kl. 14:22

Formanden (Søren Gade):

Tak for det. Der er en enkelt kort bemærkning. Jeg vil bede ordføreren om at blive på talerstolen. Hr. Nick Zimmermann.

Kl. 14:22

Nick Zimmermann (DF):

Tak for det. Nu nævner ordføreren jo, at det er vigtigt for hende med Grønland og Færøerne, og hun nævner også, at det er vigtigt, at det skal være nemmere for kommunerne og regionerne at gøre mere for den grønne omstilling. I den forbindelse kunne jeg godt tænke mig at spørge ind til noget. Der er jo så stor forskel på kommunernes økonomi i dag, og der er jo f.eks. en kommune som Randers, som jeg selv kommer fra, og som har meget svært ved at få enderne til at mødes i forbindelse med deres økonomi. Så er der andre kommuner eksempelvis i hovedstadsområdet, der har meget nemt ved at få økonomien til at hænge sammen. Er Moderaterne og regeringen egentlig indstillet på, at der skal være en bedre udligningsreform end den, der er i dag, hvor kommunerne har nogenlunde samme økonomi til at prøve at lave nogle klimaforbedringer, eller er Moderaterne tilfreds med den model, vi har i dag?

Kl. 14:23

Formanden (Søren Gade):

Ordføreren.

Kl. 14:23

Charlotte Bagge Hansen (M):

Jeg synes, det er et meget interessant spørgsmål, ordføreren stiller. Det er jo noget, vi kan tage en videre snak og diskussion om i udvalget, tænker jeg, da det ligesom ikke omhandler det forslag, vi behandler lige i øjeblikket. Men det vil jeg se frem til.

Kl. 14:23

Formanden (Søren Gade):

Hr. Nick Zimmermann.

Kl. 14:23

Nick Zimmermann (DF):

Det var da et mærkeligt ikkesvar, synes jeg, der kom der. Regeringen må da have en politik for, om man er tilfreds med den nuværende udligningsreform, eller om man mener, at den kan laves bedre. Det er vel ikke noget, vi skal drøfte i et udvalg. Det er vel noget, som regeringen må have en ambitiøs politik for. Mener man, at udligningsreformen er god nok, som den er i dag, eller mener man, at man skal gøre noget mere for at få kommunernes økonomier til at være mere sammenlignelige, også i forhold til at lave klimaforbedringer?

Kl. 14:24

Formanden (Søren Gade):

Ordføreren.

Kl. 14:24

Charlotte Bagge Hansen (M):

Sagt i al beskedenhed, hr. ordfører, så omhandler dette lovforslag ikke udligningsreformen for kommunerne.

Kl. 14:24

Formanden (Søren Gade):

Så siger vi tak til ordføreren og går videre i ordførerrækken. Jeg byder velkommen til fru Lisbeth Bech-Nielsen fra Socialistisk Folkeparti.

Kl. 14:24

(Ordfører)

Lisbeth Bech-Nielsen (SF):

Ordførerne fra de foregående partier har redegjort fint for lovforslaget, og hvad det vil betyde. Det kan jeg kun tilslutte mig, og i SF støtter vi også lovforslaget. Vi ville synes, det var en lidt underlig situation at stå i at skulle sige, at KommuneKredit ikke skal leve op til de ting, som Finanstilsynet holder øje med, og til almindelig praksis på området. Så det synes vi er helt fint, al den stund at KommuneKredit selvfølgelig har et helt andet mandat, end en kommerciel bank eksempelvis har. Men SF støtter lovforslaget.

Kl. 14:25

Formanden (Søren Gade):

Tak for det. Vi siger tak til ordføreren og går videre i ordførerrækken. Jeg byder velkommen til fru Betina Kastbjerg fra Danmarksdemokraterne.

Kl. 14:25

(Ordfører)

Betina Kastbjerg (DD):

Tak for ordet. I dag skal vi behandle L 42, som skal forankre tilsynsansvaret for KommuneKredit hos Finanstilsynet. Dette ansvar har tidligere ligget hos Indenrigs- og Boligministeriet. Det vil sige, at KommuneKredit bliver omfattet af tilsvarende vilkår som øvrige realkreditinstitutter. Det giver også ens rammevilkår samt lige konkurrencevilkår, hvilket er vigtigt.

Der bliver opdateret mere detaljerede regler om ledelse, som udspringer af lov om finansiel virksomhed, som vi har drøftet tidligere i dag. Det gælder krav til bestyrelsens overordnede funktion samt krav om egnethed og hæderlighed. Ligeledes bliver reguleringen for KommuneKredits finansielle risici opdateret og styrket, så der fastsættes krav til likviditet og markedsrisici, som vi kender det fra andre realkreditinstitutter. Der er dermed fundet en balanceret model for den fremtidige regulering af KommuneKredit.

Derudover lægges der op til, at det i fremtiden også bliver muligt for grønlandske og færøske kommuner at optage lån igennem KommuneKredit. I Danmarksdemokraterne synes vi, det er positivt, at Danmark kan være med til at bidrage til en omkostningseffektiv finansiering på både Grønland og Færøerne. Danmarksdemokraterne støtter derfor forslaget.

Kl. 14:26

Formanden (Søren Gade):

Tak for det. Vi siger tak til ordføreren og går videre i ordførerrækken. Jeg giver nu ordet til hr. Lars-Christian Brask fra Liberal Alliance.

Kl. 14:27

(Ordfører)

Lars-Christian Brask (LA):

Tak for det. Det er endnu et lovforslag, hvortil det ganske kort kan siges, at det logiske sted, hvor der er regulering af en finansinstitution, og hvor der også er tilsynsansvar, er i Finanstilsynet snarere end i Indenrigs- og Boligministeriet. Så når KommuneKredit fremover skal have tilsyn af Finanstilsynet, er det noget, vi støtter i Liberal Alliance.

Kl. 14:27

Første næstformand (Leif Lahn Jensen):

Tak til ordføreren. Der er ingen bemærkninger. Og den næste er fru Mette Abildgaard, Det Konservative Folkeparti. Velkommen til.

Kl. 14:27

(Ordfører)

Mette Abildgaard (KF):

Tak for det, formand. Ministeren foreslår, at jeg bare skal gå op og sige, at jeg er enig, for at optimere i forhold til tidsforbruget. Men jeg er her i stedet for min kollega Mona Juul, som stadig væk er fanget i et samråd, og hun har altså skrevet en vældig tale, så den skal I have – den skal I ikke snydes for. Jeg lover, at den ikke er så lang, men I skal have den alligevel.

Den tidligere S-regering besluttede engang i 2019, at KommuneKredit skulle flytte ressort fra det tidligere Økonomi- og Indenrigsministerium til Erhvervsministeriet. Erhvervsministeriet har så besluttet, at Finanstilsynet skal forestå tilsynet med KommuneKredit, og det medfører et behov for at opdatere de regulatoriske rammer, hvorfor vi nu står med L 42.

Der er i lovforslaget ikke givet nogen begrundelse for at flytte ressort, og jeg har heller ikke fundet nogen forklaring på, hvorfor det så først sker nu, altså snart 4 år efter og endda med endnu en ny regering, ligesom jeg også er i tvivl om, om det bidrag til Finanstilsynet, som der lægges op til, stemmer overens med det tidligere niveau for tilsyn. Det kunne vi i Det Konservative Folkeparti godt ønske os svar på.

Så er vi i øvrigt enige i den overordnede linje om, at Finanstilsynet med L 42 kan føre tilsyn med KommuneKredit på samme måde, som Finanstilsynet i dag fører tilsyn med andre finansielle virksomheder.

Den her tale leder mig tilbage til tankerne fra første gang, jeg stod på Folketingets talerstol og i 15 år havde kæmpet for at blive valgt til Folketinget og var så glad og stolt og skulle holde min første tale. Den var cirka lige så tør som den her. Det var sådan lidt en halvfesen oplevelse. Så jeg håber ikke, at der er nogen, der har deres første ordførertale i dag med det her lovforslag.

Men vi bakker op.

Kl. 14:29

Første næstformand (Leif Lahn Jensen):

Jeg kan glæde ordføreren med, at der ingen korte bemærkninger er. Så vi går videre til næste ordfører, og det er hr. Pelle Dragsted fra Enhedslisten. Velkommen.

Kl. 14:29

(Ordfører)

Pelle Dragsted (EL):

Tak for det. Men så vil jeg da prøve at få lidt liv i kludene, for diskussioner af den her type kan jo ofte hives op på et lidt mere ideologisk niveau, og det kan man egentlig også med den her. For når vi i Enhedslisten – gennem tiden og aktuelt – argumenterer for behovet for offentlige banker, bliver vi nogle gange lidt mødt af rullende øjne, kommentarer om nordkoreanske tilstande og lignende. Det har jeg egentlig altid syntes var pudsigt, fordi vi jo faktisk har en række offentlige banker i Danmark allerede: Vi har vores su-lån, vi har Vækstfonden, og vi har Eksport Kredit Fonden, som alle er offentlige banker, og så har vi, som vi diskuterer i dag, KommuneKredit, som er et kommunalt, fællesejet offentligt finansinstitut, som i øvrigt er medlem af den europæiske sammenslutning af statsbanker.

Det er godt. Ved at garantere for hinanden i kommunerne – for det er jo det, der er tilfældet, altså at man ejer institutionen sammen og hæfter kollektivt for virksomheden – bringer man selvfølgelig risikoen ned, fordi det er ganske usandsynligt, at alle eller bare et flertal af danske kommuner skulle gå konkurs. Derfor kan man sælge obligationer billigt og finansiere kommunale investeringer betydelig billigere, end hvis man skulle hente det her på det private bankmarked.

Det er smart – sammen er vi stærkere – og det er ikke mindst en kæmpe fordel for borgerne, for det er jo dem, det handler om; de får altså så mulighed for, at der bruges færre skattekroner, når der skal bygges en idrætshal, eller når der skal laves en børnehave, eller når der skal bygges et nyt fjernvarmeanlæg, for så kan man få lånene billigere. Så KommuneKredit er en rigtig god idé. Det er offentlige banker generelt i mange henseender, og derfor kan det ærgre, at vi ikke som borgere har samme mulighed, som kommunerne har – altså direkte, kan man sige – for at kunne engagere os via et offentligt banktilbud.

Nå, det var et langt tilløb til selve forslaget, men nu skulle det jo ikke være kedeligt. Men vi støtter i Enhedslisten op om forslaget. Vi synes, det er fornuftigt, at man lægger et tilsyn der, hvor der er de rette kompetencer, og det her tilsyn er jo blevet flyttet lidt rundt mellem forskellige ministerier. Vi noterer os, at det bliver understreget, at man i det her tilsyn – og det vil vi også følge – tager højde for, at KommuneKredits forretningsmodel er af en helt anden karakter end,lad os bare tage Nordeas eller Danske Banks. Altså det er et langt mere simpelt produkt, og dermed er der også langt mindre risici, og derfor skal tilsynet selvfølgelig heller ikke have det omfang, som det har, i retning af de private banker.

Så genlæste jeg lige KommuneKredits eget høringssvar fra sidst – lovforslaget har åbenbart været fremsat tilbage i 2021 – og de peger i det på noget, der i hvert fald er vigtigt: Med en ny EU-dom er der ligesom åbnet for bedre muligheder for inden for statsstøttereglerne at øge långivningen til den grønne omstilling i kommunerne. Det er meget vigtigt. I Danmark har vi jo det lidt særlige, at meget af vores fjernvarme, vand og andet ikke er drevet direkte kommunalt, men i stedet for er drevet af kooperativer eller andelsselskaber, som vi kalder det herhjemme, som altså er virksomheder ejet af borgerne, men som løser de her opgaver på sådan en hvile i sig selv- eller nonprofitmanér. De har også adgang til med kommunegaranti at få finansiering gennem KommuneKredit, og det er bare afgørende for os i Enhedslisten, at der ikke ændres ved det, og det håber jeg ministeren måske kan opklare, og ellers kan vi lige vende tilbage til det i udvalgsbehandlingen. Jeg ser nemlig ikke de her selskaber nævnt i lovforslaget.

Så med de ord kan jeg sige, at vi er tilhængere af forslaget. Og nåh jo, den anden del af det – at også færøske og grønlandske kommuner kan få adgang til en billigere finansiering – er jo positivt, og det betyder også, at borgere i de to lande kan slippe billigere i skat, når de skal have finansieret forskellige investeringer. Tak for ordet.

Kl. 14:34

Første næstformand (Leif Lahn Jensen):

Vi siger tak til ordføreren. Der er ingen bemærkninger. Den næste ordfører er hr. Nick Zimmermann fra Dansk Folkeparti. Velkommen.

Kl. 14:34

(Ordfører)

Nick Zimmermann (DF):

Tak. Lovforslaget flytter jo tilsynsansvaret for KommuneKredit fra Indenrigs- og Boligministeriet til Finanstilsynet. KommuneKredit underlægges endvidere tilsvarende krav, som gælder for øvrige kreditinstitutioner med visse tilpasninger. I Dansk Folkeparti støtter vi et godt og effektivt tilsyn med kreditinstitutioner og finder det i forlængelse heraf naturligt, at tilsynsansvaret flyttes til Finanstilsynet. På den baggrund kan vi godt støtte lovforslaget.

Kl. 14:35

Første næstformand (Leif Lahn Jensen):

Tak til ordføreren. Der er ingen korte bemærkninger. Så er det erhvervsministeren. Velkommen.

Kl. 14:35

Erhvervsministeren (Morten Bødskov):

Tak for det, formand. Tak for bemærkningerne og den brede opbakning til lovforslaget. Lovforslaget, som vi behandler her, skal sikre de gode finansieringsmuligheder i KommuneKredit og skal jo så samtidig også styrke og opdatere den ramme for tilsyn, der er omkring det. Kernen i lovforslaget er jo selvfølgelig KommuneKredit, der som bekendt er en forening, der låner ud til danske kommuner og også til vores regioner. Kommunerne og regionerne er jo så medlem af KommuneKredit og nyder herigennem godt af de gunstige finansieringsmuligheder, som kan opnås gennem lige nøjagtig KommuneKredit. Det har været vigtigt med lovforslaget at sikre, at kommuner og regioner fortsat kan nyde godt af KommuneKredits ydelser, og lovforslaget er selvfølgelig så også derfor udarbejdet i tæt dialog med lige nøjagtig KommuneKredit.

Jeg vil først give lidt baggrund for, hvorfor vi overhovedet behandler lovforslaget. Ressortansvaret for KommuneKredit blev overført fra det daværende Økonomi- og indenrigsministerium til Erhvervsministeriet i 2019, og Finanstilsynet har siden da forestået tilsynet med KommuneKredit. Formålet med lovforslaget er så at fastsætte rammerne for det tilsyn, som Finanstilsynet skal føre med KommuneKredit, og i samme forbindelse modernisere reguleringen af KommuneKredit. Med forslaget lægges der op til, at KommuneKredit skal omfattes af nogle af de krav og tilsynsrammer, som gælder for øvrige kreditinstitutter, dog således at rammerne tilpasses KommuneKredits særlige virksomhed og de afgrænsede risici, som KommuneKredit påtager sig.

Med den gældende lovgivning er det KommuneKredit selv, der beslutter, hvor store finansielle risici foreningen ønsker at påtage sig. Tilsynsmyndigheden skal dog godkende den beslutning. Med forslaget styrkes rammerne for styring og begrænsning af de finansielle risici, som KommuneKredit påtager sig. Finanstilsynet vurderer så også, at KommuneKredit allerede i dag i sine interne regler for styring og begrænsning af finansielle risici holder sig betryggende inden for de grænser, som ligger i lovforslaget. Så der foreslås ikke ændringer i det kapitalkrav, som KommuneKredit allerede i dag skal opfylde.

Forslaget indebærer desuden, at KommuneKredit fremover underlægges regler på visse områder, der svarer til de regler, som også gælder for andre finansielle virksomheder. Der er bl.a. tale om regler vedrørende ledelsesmæssige strukturer, videregivelse af fortrolige oplysninger, regnskaber, revision, ophør og også strafbestemmelser. KommuneKredit vil, som det har været fremme, fremover også kunne låne ud til grønlandske og færøske kommuner. De grønlandske og færøske kommuner bliver ikke medlemmer af KommuneKredit og skal derfor ikke hæfte for KommuneKredits forpligtelser. Da den danske stat fuldt ud garanterer for de grønlandske og færøske kommuners lån hos KommuneKredit, vil det ikke have nogen effekt for de danske kommuners og regioners hæftelse over for KommuneKredit. De nærmere forhold bliver så reguleret i en rammeaftale mellem KommuneKredit, de danske myndigheder og henholdsvis Grønlands selvstyre og de færøske myndigheder. Jeg er glad for, at grønlandske og færøske kommuner nu selvfølgelig også får den her mulighed.

Tak for opbakningen. Jeg ser frem til den videre behandling af lovforslaget i Folketinget.

Kl. 14:39

Første næstformand (Leif Lahn Jensen):

Der er ingen korte bemærkninger. Vi siger tak til erhvervsministeren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Erhvervsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

7) 1. behandling af lovforslag nr. L 47:

Forslag til lov om ændring af lov om husdyrbrug og anvendelse af gødning m.v. (Reduktion af drivhusgasudledninger fra erhvervsmæssige dyrehold).



Af miljøministeren (Magnus Heunicke).

(Fremsættelse 09.02.2023).

Kl. 14:39

Forhandling

Første næstformand (Leif Lahn Jensen):

Forhandlingen er åbnet. Den første ordfører er fru Anne Paulin fra Socialdemokratiet.

Kl. 14:39

(Ordfører)

Anne Paulin (S):

Tak for det. Danmark har nogle af verdens mest ambitiøse klimamål, og hvis vi skal nå dem, skal vi også finde konkrete reduktioner i landbrugssektoren. Landbruget har været, er og vil fortsat være et vigtigt dansk erhverv, der sikrer fødevarer af høj kvalitet, som ikke blot er med til at brødføde os selv, men også mange mennesker uden for landets grænser. Danmark er også et stærkt opdyrket land, og vi har mange dyr. Det ses på klimaregnskaberne, hvor udledningerne fra landbrugsarealer og skovdrift i dag udgør over 35 pct. af vores samlede udledninger. Men det er et tal, som vel at mærke vil stige til over 45 pct. i 2035, i takt med at reduktionskurverne knækkes markant inden for energi, industri og transport.

Derfor er landbrugsaftalen og dens bindende reduktionsmål for landbruget utrolig vigtig. Og lovforslaget, som vi behandler nu, L 47, følger netop op på landbrugsaftalens ambitioner om, at dansk landbrug skal levere konkrete CO2-reduktioner både i 2030, men også i 2025.

L 47 giver miljøministeren bemyndigelse til at kunne følge op på vigtige implementeringsspor i landbrugsaftalen, bl.a. i forhold til at fastsætte regler vedrørende hyppig udslusning af gylle i svinestalde, som er et af implementeringstiltagene i landbrugsaftalen, som ventes at kunne medføre CO2-reduktioner på 160.000 t i 2030. Derudover rummer landbrugsaftalen også et krav om, at der skal findes CO2-reduktioner fra kvægbestandene svarende til 170.000 t CO2-e i 2025, og der gives også med L 47 en bemyndigelse til at kunne fastsætte nærmere regler for, hvordan det kan opnås, eksempelvis gennem krav til fedtfordeling i foder eller på anden vis. Her er det opløftende at se, at der er gode resultater i forbindelse med test af fodertilskud, som peger på, at vejen fra udvikling til implementering bestemt er mulig og kan give solide reduktioner i metanudledningen fra dyrene.

Men der er også fortsat brug for mere udvikling, og derfor giver L 47 også hjemmel til, at ministeren kan fastsætte yderligere regler om de tiltag, som forligskredsen bag landsbrugsaftalen bliver enige om at implementere.

Socialdemokratiet bakker op om L 47 og ser frem til det videre arbejde med landbrugets grønne omstilling. Tak for ordet.

Kl. 14:42

Første næstformand (Leif Lahn Jensen):

Der er ingen korte bemærkninger, så vi siger tak til ordføreren. Den næste ordfører er hr. Erling Bonnesen fra Venstre.

Kl. 14:42

(Ordfører)

Erling Bonnesen (V):

Tak for det. Den danske landbrugs- og fødevaresektor skal udvikles og ikke afvikles. Det står klart og tydeligt i landbrugsaftalen fra oktober 2021, og det er også klart markeret i regeringsgrundlaget. For vi skal udvikle på de nye muligheder og samtidig passe godt på det, som vi har. Danske fødevarer er efterspurgte både herhjemme i Danmark, men også mange andre steder rundtom i verden, og det kan vi jo kun glæde os over. Det er jeg sikker på at finansministeren også altid glæder sig over.

I lyset af et presset klima skal vi også have øje for den effekt, som dansk landbrug har på klimaet, og heldigvis er vi godt med fremme her i Danmark med hensyn til at producere fødevarer med så lav udledning som muligt og med de værktøjer, som aktuelt er til rådighed, og med den teknologiske udvikling og de muligheder, der nu er, og som der stadig væk udvikles på. I Venstre har vi stor tillid til vores landmænd og dem, som driver udviklingen i dag, og vi skal ikke jage landbrug og fødevareerhverv ud af landet – tværtimod.

Vi skal nedbringe udledningen af drivhusgasser mest muligt under hensyntagen til en fortsat bæredygtig udvikling af erhvervet og dansk landbrugs konkurrenceevne. Landbruget skal sikres bæredygtige rammebetingelser og fastholdelse af arbejdspladser i alle dele af landet. Fortsat teknologiudvikling og videreudvikling af produktionsmetoderne er en vigtig del af vejen frem til det.

For kort tid siden førstebehandlede vi et lovforslag om Fonden for Plantebaserede Fødevarer, og i dag behandler vi lovforslaget om hold af husdyr, der ligeledes implementerer dele af landbrugsaftalen fra oktober 2021, som er baseret på et bredt flertal her i Folketinget.

Lovforslaget, som vi behandler i dag, skaber den juridiske ramme for at udmønte de tiltag i forhold til husdyrproduktionen, der ligger i landbrugsaftalen, og det drejer sig både om implementeringstiltag, men også om de nye teknologier, der løbende udvikles. Med den foreslåede bemyndigelse sikres også grundlaget for at indføre hyppig udslusning af gylle i svinestalde, som også ordføreren for Socialdemokratiet var inde på, og det er et godt eksempel på, at der også er god gang i videreudviklingen og indførelsen af nye tiltag.

På klimaområdet kan det også nævnes, at der er god gang i udviklingen af f.eks. det nye fodertilsætningsstof Bovaer, som også kan reducere udledningerne, når det først bliver endelig indført.

Landbruget skal fortsat skabe arbejdspladser og bidrage til at producere gode, sunde, klima- og miljøvenlige og sikre fødevarer for derigennem at fastholde sin gode position både på hjemmemarkedet og i den danske fødevareeksport. Så på det grundlag støtter Venstre naturligvis det her lovforslag.

Kl. 14:45

Første næstformand (Leif Lahn Jensen):

Der er en enkelt kort bemærkning fra hr. Søren Egge Rasmussen. Værsgo.

Kl. 14:45

Søren Egge Rasmussen (EL):

Tak for ordførertalen. Jeg lagde mærke til, at ordføreren sagde, at vi skal nedbringe CO2-udledningen mest muligt fra landbruget, og det er jo meget vidtgående, at Venstre er kommet frem til den holdning. Så det ser jeg meget frem til at vi kan arbejde godt sammen om. Enhedslisten har jo stillet et moderat forslag om at halvere den animalske produktion i Danmark, for det vil være et godt første step til at komme i den retning, som Venstre nu også vil, med hensyn til at nedbringe CO2-udledningen mest muligt. For det er ikke gjort med det her lovforslag, at vi bare skal pumpe noget gylle ud lidt hurtigere. Vi er jo lidt i den lavteknologiske ende med det her lovforslag.

Så når nu ordføreren har sagt, at man vil nedbringe CO2-udledningen fra landbruget mest muligt, kunne jeg egentlig godt tænke mig at høre om, hvad det er for nogle yderligere tiltag. For det med at reducere den animalske produktion er noget, der er meget effektivt, men vi har jo også lavbundsarealerne, hvor vi er bagud på point i øjeblikket, og det går for langsomt. Kan ordføreren uddybe lidt, hvordan CO2-udledningen skal nedbringes mest muligt i landbruget?

Kl. 14:46

Første næstformand (Leif Lahn Jensen):

Ordføreren.

Kl. 14:46

Erling Bonnesen (V):

Tak for det. Nu er det jo sjældent, at Enhedslisten og Venstre er enige om ret meget her i salen, men lige præcis på landbrugs- og fødevareområdet skal vi være det, for vi er jo havnet i den samme aftale. Så det synes jeg da vi skal arbejde godt sammen om. Og så ser jeg jo også frem til, at Enhedslistens ordfører medvirker til at samarbejde om det, der står allerførst i aftalerne, nemlig at den danske landbrugs- og fødevaresektor skal udvikles og ikke afvikles. Jeg minder også om, at der også står, at vi lige præcis – oversat sådan lidt til dansk – ikke skal jage arbejdspladserne ud af landet. Så det ser jeg da også frem til at Enhedslisten vil begynde at gå op i.

Og så er jeg da glad for, at Enhedslisten også har noteret sig, at vi også i Venstre synes, at vi selvfølgelig skal passe godt på vores klima, og jeg har også i min ordførertale markeret et par af de ting, der er gang i. Og der er jo gang i den gode udvikling derude. Vi er også sammen om at have afsat nogle flere penge til forskning i udvikling af flere tiltag. Så lad os holde snuden i sporet på det, sådan at vi kan få de tiltag udviklet og sat ind, så vi kan sikre flere plantebaserede fødevarer. Men vi skal også lige sikre den gennemstegte bøf.

Kl. 14:47

Første næstformand (Leif Lahn Jensen):

Spørgeren.

Kl. 14:47

Søren Egge Rasmussen (EL):

Så det var åbenbart en fortalelse om, at Venstre vil nedbringe CO2-udslippene mest muligt i landbruget. Altså, med hensyn til det der udviklingsspor i landbruget er det jo det, Enhedslisten er for. Vi har været med til at sikre 3,5 mia. kr. i landbrugsaftalen, til at det økologiske areal kan udvides. Vi har været med til at sikre det her plantespor sammen med andre partier, som gør, at der er ekstra midler til at udvikle flere plantebaserede fødevarer. Der har vi forhåbentlig den fornøjelse på torsdag at stemme det lovforslag igennem sammen med Venstre. Så der er masser af møder, vi kommer til at mødes ved, men jeg tror alligevel, vi er lidt forskellige med hensyn til den der hastighed på CO2-reduktionerne i landbruget. Er det ikke korrekt?

Kl. 14:48

Første næstformand (Leif Lahn Jensen):

Ordføreren.

Kl. 14:48

Erling Bonnesen (V):

Jamen jeg aner også sådan en lille smule ironien i det, men vi kan jo sige, det er fælles gods, og vi har en fælles opgave med at få de her ting bragt videre i mål, i hus. Og lige præcis om det plantebaserede kan jeg bare henvise til den ordførertale, jeg også holdt her for et par uger siden. Det står vi jo fuldstændig bag i Venstre. Så også på den plantebaserede del er det fælles gods. Og jeg håber da på, at det også kan blive fælles gods, for så vidt angår den animalske produktion, og at Enhedslisten vil være med til også at se på den gennemstegte bøf fremover. Det ville da være fantastisk, hvis jeg kunne få ordføreren fra Enhedslisten til at svare på det på et tidspunkt.

Kl. 14:48

Første næstformand (Leif Lahn Jensen):

Så siger vi tak til ordføreren og velkommen til ordføreren for Moderaterne, fru Charlotte Bagge Hansen. Velkommen.

Kl. 14:49

(Ordfører)

Charlotte Bagge Hansen (M):

Tak for ordet. Tak til ordføreren for Socialdemokratiet for en god gennemgang af L 47. I landbruget er der stor forståelse for og vilje til at nedbringe udledningen af CO2. Vi skal sørge for en kontinuerlig udvikling af og forskning i løsninger, der reducerer vores klimaaftryk.

I henhold til de aftalte reduktioner fra dansk landbrug tager vi med dette lovforslag nu endnu et skridt mod at reducere udledningen af drivhusgasser. Danmark skal fortsat gå forrest i klimakampen, men vi skal også sikre os, at vores landbrug kan følge med. De bedste resultater skabes efter min bedste overbevisning i et tæt samarbejde med landbrugets aktører. Vi skal understøtte landbruget med implementering af disse nye teknologier, så vi sammen kan gøre Danmark grønnere.

Moderaterne byder sådanne tiltag velkommen og ser frem til det fortsatte arbejde i udvalget. Tak for ordet.

Kl. 14:50

Første næstformand (Leif Lahn Jensen):

Vi siger også tak til ordføreren. Der er ingen korte bemærkninger. Og den næste på talerstolen er Carl Valentin fra Socialistisk Folkeparti. Velkommen.

Kl. 14:50

(Ordfører)

Carl Valentin (SF):

Tak for det. Man må sige, at emnet, som vi debatterer i dag, er højaktuelt. Så sent som i går kom Klimarådet med en ny analyse om den helt nødvendige omstilling, der skal gennemgås af dansk landbrug. Og blandt meget andet viser analysen, igen igen, hvad Danmarks helt store problem er, når det kommer til vores landbrugsproduktion, nemlig at vi har alt for mange svin og alt for mange køer. De udleder enorme mængder CO2 og optager også et ganske betydeligt landareal. Halvdelen af Danmarks samlede landareal bliver brugt til foderproduktion. Så vi skal selvfølgelig sikre, at der bliver meget mere plads til naturen, og at vi satser mere på plantebaserede fødevarer i fremtiden. Det er også helt afgørende, at vi får en høj afgift på CO2-ækvivalenter udledt fra landbruget, så man ligesom i al mulig anden industri selvfølgelig skal betale for den forurening, man forårsager.

Så vil jeg også bare lige sige i forhold til den debat, der var lige før, om udvikling og ikke afvikling, at vi i SF også står fuldstændig bag den formulering, der er – altså at landbruget skal udvikles, ikke afvikles. Men det er jo ikke en afvikling af landbruget, hvis man omstiller til at producere flere planter og mindre kød. Det svarer lidt til at sige, at det er en afvikling af tøjproduktionen, hvis man i fremtiden producerer flere skjorter og færre T-shirts. Altså, vi mener jo åbenlyst, at vi skal producere fødevarer i det her land – det skal bare være nogle grønnere af slagsen. Så tænker jeg også, at den myte er aflivet.

Derudover er et element i omstillingen af dansk landbrug selvfølgelig også – ud over at vi skal satse mere på planteproduktion – at vi får reduceret udledningen fra den animalske produktion, som der nu engang er. Og derfor er det godt, at vi nu får implementeret den del af landbrugsaftalen, som handler om at give miljøministeren bemyndigelse til at fastsætte regler om indretning og drift af anlæg med henblik på at reducere udledning af drivhusgasser fra erhvervsmæssige dyrehold, som det her forslag handler om.

Vi har dog lige en enkelt bøn til regeringen i forbindelse med det her forslag. I den aftale, som vi jo er en meget bred kreds af partier der har indgået, står der:

»Aftaleparterne er enige om, at udledningen fra husdyrenes fordøjelse og gødningshåndtering skal reduceres, samtidig med at dyrenes velfærd ikke må forringes.«  

Vi synes selvfølgelig, det er vigtigt, at den formulering, der er i landbrugsaftalen, også fremgår af den lovgivning, som bliver implementeret, og derfor håber vi, at regeringen vil tage initiativ til, at den her formulering bliver skrevet ind, som jeg ved der var meget debat om i forbindelse med landbrugsaftalen. For det er jo vigtigt, når vi stiller højere klimakrav til landbruget, hvilket vi skal, at det så ikke bliver på bekostning af dyrenes velfærd. Vi har set mange eksempler gennem historien, hvor man har forsøgt at effektivisere landbrugsproduktion, men hvor det er gået ud over dyrene. Det er sådan noget som hurtigtvoksende turbokyllinger f.eks., eller det her med, at man afvænner pattegrise meget tidligt, så de får diarré og andre sygdomsproblemer. Det skal selvfølgelig ikke være på bekostning af dyrene, når vi stiller øgede krav til den animalske produktion. Så den formulering, som vi er blevet enige om allerede, vil vi meget gerne have ind i aftalen.

Derudover synes vi, at det, der ligger, ser rigtig fint ud, og eftersom SF er med i aftalen om omstilling af dansk landbrug, støtter vi selvfølgelig også det her forslag. Tak.

Kl. 14:53

Første næstformand (Leif Lahn Jensen):

Der er nogle korte bemærkninger, og den første er fra hr. Erling Bonnesen fra Venstre. Værsgo.

Kl. 14:53

Erling Bonnesen (V):

Tak for det. Det er jo fint og godt, at alle partier kan have sådan lidt forskellige nuancer på nogle ting – specielt også i debatter. Men nu er vi i Folketingssalen, og der behandler vi så også opfølgningen på landbrugsaftalen, og så er jeg nødt til på baggrund af den ordførertale, som ordføreren holder nu, at høre, om SF står fuldstændig på mål for landbrugsaftalen og for, at den simpelt hen skal gennemføres til punkt og prikke. Det synes vi jo i Venstre den skal. Eller vil man sådan prøve, hvad det måske kunne smage lidt af man vil, at se, om man kan skære hjørner af den, eller hvad? Jeg vil bare godt lige have helt på plads, at der ikke burde være nogen tvivl om, at SF står fuldstændig bag ved den landbrugsaftale, som vi har indgået. Eller er man på vej ud af aftalen?

Kl. 14:54

Første næstformand (Leif Lahn Jensen):

Ordføreren.

Kl. 14:54

Carl Valentin (SF):

Jeg ved slet ikke, hvordan man kan konkludere, at vi skulle være på vej ud af aftalen med den tale, jeg holdt. Mit eneste kritikpunkt i forhold til noget af den lovgivning, vi gennemfører her, var noget, som står i landbrugsaftalen, som jeg synes manglede i det lovforslag, der blev gennemgået. Det kan være, at hr. Erling Bonnesen refererer til de ambitioner, som SF har, i forhold til at vi ønsker meget mere plantebaseret produktion og mindre animalsk produktion, og der kan jeg da bare bekræfte, at ja, vi kommer da fortsat til at arbejde for, at vi skal reducere antallet af landbrugsdyr, og min vurdering er også, at det bliver fuldstændig nødvendigt, hvis vi skal leve op til de måltal, som ligger i landbrugsaftalen. Det var i øvrigt også noget af det, som Klimarådet konkluderer i den rapport, som blev fremlagt i går. Så jeg mener sådan set, at SF fuldstændig står på mål for den landbrugsaftale, der ligger. Vi synes, den skal gennemføres, men vi synes også, at man må gå videre end det, og det tænker jeg ikke er forbudt, bare fordi man er enig i de tiltag, der nu engang ligger.

Kl. 14:55

Første næstformand (Leif Lahn Jensen):

Spørgeren.

Kl. 14:55

Erling Bonnesen (V):

Jeg er da glad for at høre, at SF står på mål for landbrugsaftalen, og at vi skal have den gennemført, som den står. Nu nævner ordføreren lige selv til sidst, at vi skal gå videre, men er det så at gå videre på en måde, så man bryder landbrugsaftalen? Er det det, der ligger i SF's, om man så må sige, vurdering, tilgang til det? Er det bare sådan en vejsidebombe, man vil have ind der? Hvad ligger der i det sidste? Jeg går ud fra, at SF står på mål for landbrugsaftalen, og at vi skal gennemføre den fuldstændig. Hvad ligger der i det sidste?

Kl. 14:55

Første næstformand (Leif Lahn Jensen):

Ordføreren.

Kl. 14:55

Carl Valentin (SF):

I det sidste ligger der rigtig mange ting, men der ligger primært det, at vi ønsker øgede initiativer for at nedbringe udledningerne fra dansk landbrug, og det kommer vi fortsat til at arbejde for. Men det betyder jo ikke, at man vil smide den landbrugsaftale, der ligger, på porten. Tværtimod, vi sidder med i den kreds, som er med til at sørge for, at alt, der står her, bliver gennemført. Og noget af det, der også skal gennemføres, er de måltal, der ligger for klimaudledningen, som er i den her aftale, og hvis vi skal nå dem, tror jeg der skal en del initiativer til, som p.t. ikke står i aftalen, og det vil vi selvfølgelig arbejde for bliver gennemført.

Kl. 14:56

Første næstformand (Leif Lahn Jensen):

Den næste er fru Franciska Rosenkilde.

Kl. 14:56

Franciska Rosenkilde (ALT):

Tak for det. Jeg kan måske i forlængelse af det, den sidste spørger sagde, sige, at vi fra Alternativets side er fuldstændig enige i hvert et ord, som ordføreren har stået og sagt, og det er måske også derfor, hr. Erling Bonnesen er bekymret.

Men når det så er sagt, kunne jeg godt tænke mig at høre ordførerens uddybelse af SF's holdning til reduktion af den animalske produktion. For jeg har indtil nu ikke hørt SF være ude og give et konkret bud på, hvor meget man rent faktisk burde reducere den animalske produktion med.

Så i lyset af at det var en glimrende ordførertale, og jeg er fuldstændig enig, så kunne jeg godt tænke mig at høre, om SF har et mere konkret forslag til, hvordan man skal reducere den animalske produktion. Tak.

Kl. 14:57

Første næstformand (Leif Lahn Jensen):

Ordføreren.

Kl. 14:57

Carl Valentin (SF):

Ja, det er sjovt; jeg fik faktisk det samme spørgsmål fra Liberal Alliances ordfører, sidst vi havde en fødevaredebat her i Folketingssalen.

I SF har vi ikke sat måltal for, hvor meget vi skal reducere den animalske produktion, men vi har sat nogle klare måltal for, hvor meget vi skal reducere vores klimaudledning. Derfor er det også klart, at vi, hvis vi skal nå i mål med de måltal, så skal reducere vores animalske produktion markant. Og vi har da også det langsigtede mål – som jeg i øvrigt også sagde til Liberal Alliances ordfører sidst – at vi ønsker, at man helt afvikler konventionel dyreproduktion, for vi mener simpelt hen ikke, at det er en etisk måde at producere dyr på.

Vi ser meget hellere, at man satser på økologisk produktion og noget, der ligner det, og så meget mere på planteproduktion. Men det er selvfølgelig klart, at det er et langsigtet mål, og at det er en meget stor omstilling af dansk landbrug. Men det er der, vi gerne vil hen, og det vedtog vi i vores grønne program på vores landsmøde sidste gang. Så det er ved at være gammel politik efterhånden.

Kl. 14:57

Første næstformand (Leif Lahn Jensen):

Spørgeren.

Kl. 14:57

Franciska Rosenkilde (ALT):

Tak. Det er jeg jo meget glad for at høre, for det er også der, hvor vi er enige. Men ordføreren lægger selv op til, at det her med en reduktion af CO2-udledningen er én ting, og at det ikke må gå på kompromis med dyrevelfærd. Så jeg undrer mig over, hvis SF egentlig selv har en politik, der er baseret på klimagasser og ikke så meget på det enkelte dyrs rettigheder. Så kan ordføreren eventuelt sige lidt mere om, hvad forskellen er på klimagasudledningsreduktionen og så dyrevelfærden?

Kl. 14:58

Første næstformand (Leif Lahn Jensen):

Ordføreren.

Kl. 14:58

Carl Valentin (SF):

Det synes jeg er to meget forskellige ting, og det er to helt forskellige debatter. Det er jo klart, at det, når vi har et langsigtet mål om at udfase konventionelt dyrehold, så er af dyreetiske grunde, men det er åbenlyst også af klimamæssige grunde, og det skal gå hånd i hånd. Det er også derfor, at vi, når vi så f.eks. behandler et lovforslag som det her, der handler om at reducere udledningen fra den animalske produktion, der nu engang er, så slår et slag for dyrenes rettigheder. Det er det, vi forsøger at få indskrevet i aftalen her, og det er klart i forlængelse af det, der står i landbrugsaftalen.

Kl. 14:58

Første næstformand (Leif Lahn Jensen):

Så er det hr. Carsten Bach.

Kl. 14:58

Carsten Bach (LA):

Tak. Det kommer måske ikke så meget bag på hr. Carl Valentin, at jeg godt vil kredse lidt mere rundt om de her målsætninger, som man har i SF i forbindelse med afvikling af den animalske produktion i Danmark. Jeg kan se, at ordføreren allerede ryster lidt på hovedet, men nu må vi lige se, hvordan hovedbevægelserne bliver senere, når jeg har fået stillet mit spørgsmål. Ordføreren lægger jo vægt på i sin tale, at man står på mål for, at dansk landbrug skal udvikles og ikke afvikles, og det er jeg jo sådan set meget glad for. Der bliver også talt om mindre kød, og på svaret på et tidligere spørgsmål blev der jo sagt: afvikling af konventionel animalsk produktion i Danmark. Det betyder jo 100 pct., sådan som jeg forstår det. Er det korrekt – altså 100 pct. afvikling af konventionel animalsk produktion i Danmark?

Kl. 14:59

Første næstformand (Leif Lahn Jensen):

Ordføreren.

Kl. 15:00

Carl Valentin (SF):

Grunden til, at jeg lige rystede på hovedet i starten, var, at ordføreren sagde: afvikling af den animalske produktion –  som om SF slet ikke mener, der skal være en animalsk produktion i Danmark. Og der vil jeg bare lige sige, at det ikke er SF's politik. Det, vi har vedtaget, er, at vi har en langsigtet målsætning om at afvikle konventionelt husdyrhold, og det er to meget forskellige ting. Det er bare lige for at få det på plads.

Men ja, det er jo rigtigt, at vi har et langsigtet mål om at udfase konventionel dyreproduktion. Og det handler simpelt hen om, at vi synes, at det er en uetisk måde at producere dyr på at putte tusindvis af dyr ind i store betonhaller, som er den måde, man primært producerer kød på i dag – desværre. Vi synes, at det er vigtigt, at dyrene har mulighed for at udfolde deres naturlige adfærd. Det har de meget mere i produktioner, der er økologiske eller minder om økologisk produktion. Derfor ser vi, at det er den måde, man i fremtiden bør producere kød på. Hvis man vælger at give dyrene markant mere plads, hvilket man efter vores etiske overbevisning bør gøre, så er man dog også nødt til at have meget mindre dyreproduktion, for ellers kan vi bruge hele vores land på at producere dyr, og det er måske heller ikke en farbar vej. Det er bl.a. også derfor, at vi skal fremme de plantebaserede fødevarer.

Kl. 15:01

Første næstformand (Leif Lahn Jensen):

Spørgeren.

Kl. 15:01

Carsten Bach (LA):

Ja, og man kan sige, at ordføreren på en eller anden måde kommer mig lidt i forkøbet. Men jeg vil så i virkeligheden godt stille spørgsmålet alligevel, for hvad så, hvis vi konverterer hele den animalske produktion i Danmark – gris for gris, ko for ko – fra normal konventionel drift til økologisk drift? Ville det så rent faktisk ligge inden for det, der er SF's målsætning med den animalske produktion i Danmark?

Kl. 15:01

Første næstformand (Leif Lahn Jensen):

Ordføreren.

Kl. 15:01

Carl Valentin (SF):

Nej, det ville være fuldstændig umuligt. Altså, hvis man tager de millioner og atter millioner af grise og de i øvrigt over 100 millioner kyllinger, som vi producerer i Danmark om året, og giver dem væsentlig mere plads, så er der ikke mere plads i Danmark. Så det kan man simpelt hen ikke. Det er ikke muligt arealmæssigt at have en animalsk produktion med så mange individer, hvor de har meget mere plads. Derfor skal det gå hånd i hånd, at dyrene får bedre vilkår, og at vi får færre af dem.

Kl. 15:02

Første næstformand (Leif Lahn Jensen):

Så er det hr. Peter Kofod.

Kl. 15:02

Peter Kofod (DF):

Tak for det, formand. Jeg er lidt nysgerrig i forhold til at spørge ordføreren ind til den del, der handler om bemyndigelsen, som man giver ministeren her, for ordføreren svarer hr. Erling Bonnesen, at man står fuldstændig på mål for den aftale, der er lavet. Samtidig bemærker ordføreren i sin tale, at man kun kan indfri de mål, SF har til reduktionen i drivhusgasudledningen, hvis man reducerer antallet af individer, altså den animalske landbrugsproduktion. Jeg kunne godt tænke mig vide: Forventer SF, at ministeren bruger den bemyndigelse, som et, går jeg ud fra, stort flertal i Folketinget giver ministeren og regeringen i dag til dramatisk at reducere den konventionelle animalske landbrugsproduktion i Danmark?

Kl. 15:02

Første næstformand (Leif Lahn Jensen):

Ordføreren.

Kl. 15:02

Carl Valentin (SF):

Nej, det tror jeg faktisk ikke den bemyndigelse giver vidtgående nok muligheder for. Så det tænker jeg ikke at ministeren har tænkt sig at gøre, for det kan han ikke. Det kræver væsentlig mere. Det kræver, at vi, en masse partier i fællesskab, træffer nogle valg, og jeg ved jo, at der langt ind i regeringen også er stemmer, som siger, at vi skal reducere den animalske produktion i Danmark. Udenrigsministeren har f.eks. sagt det relativt åbent i valgkampen, og jeg har da talt med mange socialdemokrater, der også har det synspunkt. Så mon ikke et flertal herinde på et tidspunkt kommer til at indse, at vi er nødt til at reducere den animalske produktion, hvis vi skal komme i mål med vores målsætninger? Det tror og håber jeg.

Kl. 15:03

Første næstformand (Leif Lahn Jensen):

Så siger vi tak til ordføreren. Der er ikke flere korte bemærkninger. Og den næste ordfører er hr. Hans Kristian Skibby fra Danmarksdemokraterne.

Kl. 15:03

(Ordfører)

Hans Kristian Skibby (DD):

Tak. Jeg vil gerne starte med at slå fast, at Danmarksdemokraterne ikke er et parti, som synes, at vi skal gøre et favntag med den animalske produktion i Danmark. Vi mener faktisk, vi skal understøtte og hjælpe hele vores landbrugserhverv, og at vi skal understøtte og hjælpe hele vores fødevareerhverv, den kæde, der er med de mange, mange tusind af jobs, der er inden for området. Men vi skal gøre det med kloghed og skarphed, og vi skal finde de innovative løsninger. Og nogle af de innovative løsninger findes også, hvis man kigger i den aftale, der blev indgået af et særdeles bredt udsnit af Folketinget tilbage den 4. oktober 2021. Danmarksdemokraterne var ikke et parti dengang, vi eksisterede ikke, men det ændrer ikke på, at vi egentlig er ret store tilhængere af den landbrugsaftale, som ligger, og de delelementer, som der er i den aftale om grøn omstilling. Så vi støtter det her lovforslag, vi synes, det er helt okay, at vi fastsætter de her regler, og at vi også giver en diskret bemyndigelse til miljøministeren til at fastsætte de her nærmere regler omkring indretning af drift osv.

Men som sagt skal det foregå ud fra en innovativ, løsningsbaseret model, hvor vi også har fokus på både speederen og bremserne samtidig. Vi skal ikke bare sætte automatgearet i gang, vi skal have fokus på, at det foregår med skyldig respekt og hensyn over for de mange virksomheder, som der er inden for området, og de mange landmænd, som også vil komme til at skulle omstille en del af deres produktion eller hele deres produktion. Det skal foregå i en god respekt over for hinanden.

Flere ordførere har været ind på de forskningsresultater fra Foulum, som bl.a. kom frem i sidste uge, og som har været særdeles positive, de forskningsresultater, der er kommet om de her tilsætningsstoffer til landbruget, hvad angår den konventionelle del – det kan ikke rigtig bruges i økologien endnu – men hvor man jo faktisk vurderer, at man er i stand til at nedbringe udledningen med omkring 30 pct. ved at ændre lidt på fodersammensætningen og den måde, som det gøres på. Og det er netop innovativt og ændrer noget indefra, og det er en god måde at gennemføre nogle af miljøforbedringerne på til gavn og glæde for virksomhederne, og det er faktisk også en model, som gør, at man kan se nogle perspektiver i det i forhold til udlandet og i forhold til kommercielle interesser.

Alle de ting er noget, som Danmarksdemokraterne bifalder, og vi synes, det er sund fornuft, og at det er godt, når vi har nogle eksempler, hvor tingene går i den rigtige retning, og hvor der også samtidig foregår en sikker forskningsbaseret indsats. Så vi støtter lovforslaget.

Kl. 15:06

Første næstformand (Leif Lahn Jensen):

Der er ingen korte bemærkninger, så vi siger tak til ordføreren. Den næste ordfører er hr. Carsten Bach fra Liberal Alliance. Velkommen.

Kl. 15:06

(Ordfører)

Carsten Bach (LA):

Tak for det. Flere ordførere har allerede gjort rigtig fint rede for nogle af de lidt mere tekniske detaljer i lovforslaget, så jeg vil egentlig blot sige, at som ved alle andre regulerende tiltag på landbrugsområdet er det vigtigt for Liberal Alliance, at landbrugets organisationer inddrages tæt i implementeringen, og det gælder jo selvfølgelig også i det her tilfælde. Det fremgår af høringsnotatet, at ministeren har været imødekommende over for en række bemærkninger fra landbruget og andre interessenter. Det bifalder vi selvfølgelig i Liberal Alliance.

Det er væsentligt, at der i forbindelse med den udmøntende bekendtgørelse tages højde for den løbende teknologiske udvikling på området, og at bekendtgørelsen ikke låser erhvervet fast med snævre og indskrænkende formuleringer, men tværtimod skaber rum for fleksibilitet til nye innovative tiltag, der effektivt kan reducere klimapåvirkningen fra den animalske produktion i Danmark. Samtidig er det så også vigtigt for Liberal Alliance, at der i dialog med interessenterne tages højde for eksisterende forhold og investeringer, der allerede er foretaget på de enkelte bedrifter rundtomkring i landet, og at der gives plads til overgangsordninger, dispensationer m.v. i relevante situationer.

Som ordfører og en del af forligskredsen ser jeg spændt frem mod at følge udviklingen på området og at blive inddraget i de fremtidige drøftelser og arbejdet med bekendtgørelsen og eventuelt kommende regulering. Liberal Alliance støtter forslaget.

Kl. 15:08

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Den næste ordfører er hr. Per Larsen fra Det Konservative Folkeparti.

Kl. 15:08

(Ordfører)

Per Larsen (KF):

Tak for det, formand. Det er jo aftalestof, som bygger på den fornuftige landbrugsaftale, vi lavede i 2021, og som jo her udmøntes i forhold til reduktion af klimagasserne fra den animalske produktion. Jeg synes faktisk rigtig godt om forslaget. Der er rigtig gode elementer, som det er nævnt, f.eks. noget i retning af hurtig myndighedsbehandling, og det er der behov for, så man kan komme hurtigt i gang. Der er også en passus omkring et ønske om at udvikle og ikke afvikle den animalske produktion. Det synes jeg også ligger godt i tråd med det, vi har aftalt, og så er jeg også glad for, at det gælder nye anlæg, så der ikke skal foretages nogen markante investeringer i ældre anlæg i forhold til udslusning af gylle hyppigere end tidligere og i forhold til forsuring.

Og så skal jeg selvfølgelig hilse og sige, at Konservative som altid appellerer til, at man minimerer bureaukratiet så meget som overhovedet muligt. Det er der altid behov for at have fokus på, så det ikke stikker af. Samlet set stemmer vi Konservative selvfølgelig for forslaget.

Kl. 15:09

Første næstformand (Leif Lahn Jensen):

Der er ingen korte bemærkninger, så vi siger tak til ordføreren. Og næste ordfører er hr. Søren Egge Rasmussen fra Enhedslisten.

Kl. 15:10

(Ordfører)

Søren Egge Rasmussen (EL):

Det her lovforslag er jo en udmøntning af en del af landbrugsaftalen, og vi er sådan set fra Enhedslistens side med på at stemme det her lovforslag igennem. Det er jo et ret lille lovforslag; det er et spørgsmål om at håndtere noget gødning på en lidt anden måde. Der er lagt op til, at forligskredsen bliver inddraget, efter at ministeren via det her lovforslag får noget ekstra bemyndigelse, og der er også nogle ting, der skal udmøntes i nogle bekendtgørelser, hvor jeg kan læse mig til, at det også er noget, forligskredsen bliver inddraget i. Og derfor er vi lidt mere trygge ved at give kompetence til en minister.

Med hensyn til lovforslagets størrelse ser vi jo frem til flere forhandlinger om udmøntning af landbrugsaftalen, og hvis vi ikke er effektive nok, bliver der jo et genbesøg af landbrugsaftalen. Hvis det der tekniske spor, som fylder temmelig meget i beskrivelsen af tingene i landbrugsaftalen, ikke har den hastighed og effekt, som der er skitseret, jamen så skal vi jo finde på andre løsninger. Det bliver rigtig spændende, og det er jo der, det nok vil være svært at blive enig i hele aftalekredsen.

Men vi står altså over for nogle store problemer, fordi udtagningen af de her lavbundsarealer, som jo på den lavteknologiske måde kunne bringe os meget langt, går for langsomt. Man kan jo sådan set tælle op år for år – nu kommer Klimarådet med endnu en rapport på torsdag – hvor meget det ser ud til at vi er bagefter, og hvad der så bør gøres. Så jeg tror sådan set, vi i løbet af det kommende år kommer frem til, at der skal gøres mere. Der skal gøres noget, der er mere effektivt. Der skal tænkes nye tanker, og det er jo ikke forbudt i forhold til landbrugsaftalen. Der står også hen mod slutningen, at man kan vedtage yderligere tiltag, f.eks. i forbindelse med en finanslov, og det har vi så ikke i Enhedslisten nogen tiltro til at vi kommer til at være med i i år. Men der kommer et år næste år, hvor vi jo håber, der er en anden regering, der er mere fornuftig.

Så står vi også over for en kæmpe udfordring med at leve op til vandrammedirektivet; det står jo sådan set i landbrugsaftalen. Og vi har et kæmpeproblem med, at vi har så mange husdyr i Danmark, og at der jongleres rundt med så mange næringsstoffer, så meget fosfor og kvælstof, som er en stor belastning for vores vandmiljø. Så når man diskuterer landbruget, jamen så er det, som om hvis man skal finde hurtige og gode løsninger, er det altså færre husdyr, vi skal frem til. Så er det altså ikke nok, at man håndterer noget svinegylle hver uge på en lidt smartere måde. Der skal altså mere til. Og jeg håber, at vi kommer frem til en forståelse omkring det, og at vi sådan set har nogle løsninger lige for.

Altså, man kan omlægge landbruget til økologi, for så kommer vi egentlig frem til, at det er en halvering af husdyrholdet helt automatisk, fordi man må have færre husdyr, fordi man må bruge mindre gødning i det økologiske landbrug. Vi står over for, at vi skal redde vores grundvand, og hvordan gør vi bedst det? Jamen det er jo sådan set ved økologi, ved mere skov, ved mere natur, ved at passe på der, hvor vandet dannes, sådan at vi også for de næste generationer har chance for at have noget rent drikkevand. Så vi står over for, at der også CO2-mæssigt er nogle kæmpe udfordringer i landbruget.

Og så kommer vi lige et lillebitte stykke i den rigtige retning ved at pumpe noget gylle lidt hurtigere. Ja, det tager vi da med, men på den store klinge skal vi altså godt nok op i tempo. Og der ligger jo en kæmpe opgave hos miljøministeren i at samarbejde med landbrugsministeren om det. Man kan jo godt blive lidt betænkelig ved, om der er hastighed nok i tingene, så det ikke er sådan en træde vande-regering, som ikke får udrettet det, som egentlig står i nogle aftaler, der er indgået. Og der vil vi fra Enhedslistens side presse på for, at der skal være mere handling. Der skal være mere klimahandling. Der skal være mere miljøhandling. Så vi vil stemme for det her lovforslag, men samtidig gøre opmærksom på, at der godt nok skal rykkes på den store klinge.

Kl. 15:14

Første næstformand (Leif Lahn Jensen):

Der er ingen bemærkninger. Vi siger tak til ordføreren. Den næste ordfører er hr. Peter Kofod fra Dansk Folkeparti. Velkommen.

Kl. 15:14

(Ordfører)

Peter Kofod (DF):

Tak for det, formand. Jeg er slet ikke vant til al den vækst. Vi ønsker dansk landbrug den samme voldsomme vækst, som vi har haft i Dansk Folkeparti de sidste måneder. Ej, jeg vil gerne starte med at sige, at vi fra Dansk Folkepartis side synes, vi har verdens bedste landbrug i Danmark. Vi er meget stolte af det, og mange af os, uanset for hvilket parti vi er valgt, er blevet valgt i områder, hvor landbruget spiller en vigtig rolle, er en stor jobskaber og er noget, vi lægger mærke til i det daglige, og generelt er vi stolte af den produktion, der er. Det kan vi godt tage hatten af for.

Vi er en del af landbrugsaftalen, og vi står fuldstændig ved de aftaler, vi har indgået, og derfor støtter vi selvfølgelig også det lovforslag, der ligger her, som jo er en udmøntning, der handler om, at vi reducerer drivhusgasudledningen fra den animalske produktion. Jeg vil også sige – og det er måske sådan en lidt mere generel betragtning – at vi er ret skeptiske over for at give de her bemyndigelser til ministre til bare at kunne ændre bekendtgørelserne. Som jeg forstår det, er der over 5.000 bekendtgørelser i Danmark, og vi er skeptiske over for den del, der handler om at trække beslutningskraft ud af Folketinget og i stedet for lægge det ovre hos regeringen, men da det her er en aftale, som vi har været med i, så støtter vi selvfølgelig også det lovforslag, der ligger her. Tak.

Kl. 15:16

Første næstformand (Leif Lahn Jensen):

Der er en enkelt kort bemærkning fra hr. Søren Egge Rasmussen.

Kl. 15:16

Søren Egge Rasmussen (EL):

Det er jo helt i orden at være stolt af dansk landbrug, men er det ikke lidt for generel en betragtning? Det er i orden, at man er stolt over, at der nu kan pumpes gylle lidt hurtigere ud, men vi står f.eks. i den situation, at vi har et landbrugserhverv, hvor der foregår systematisk ulovlig halekupering af smågrise, som der eksporteres 15 millioner af, fordi det åbenbart er det, som markedet kræver.

Er ordføreren stolt af, at der sker en systematisk halekupering af smågrise i Danmark, fordi det åbenbart er det, som markedet kræver?

Kl. 15:16

Første næstformand (Leif Lahn Jensen):

Ordføreren.

Kl. 15:16

Peter Kofod (DF):

Hr. Søren Egge Rasmussen, fordi man er stolt af noget, behøver man jo ikke mene, at alt er perfekt. Men det, jeg bemærkede, da jeg var medlem af Europa-Parlamentet, var, at alle politikere, der blev sendt derned, var stolte af deres egen produktion, undtagen os danskere – vi havde travlt med bokse på plads, mobbe, se ned på osv. Det synes jeg ikke er på sin plads. Jeg synes faktisk, vi gør det rigtig godt i Danmark sammenlignet med mange andre steder. Det betyder ikke, at jeg køber den samlede pakke og siger, at alt er fryd og gammen, og at der ikke er noget, vi skal ændre på, men det betyder, at jeg synes, vi gør det ret godt – faktisk meget godt – sammenlignet med mange andre.

Kl. 15:17

Første næstformand (Leif Lahn Jensen):

Spørgeren.

Kl. 15:17

Søren Egge Rasmussen (EL):

Det er jo ikke et spørgsmål om at rakke ned, men helt ærligt, når vi f.eks. har en massiv eksport af levende dyr fra Danmark med lange dyretransporter, der varer over 8 timer, kan man så ikke tillade sig at være lidt kritisk over for det? Kunne man ikke i EU være lidt dygtigere til at producere sine egne husdyr lokalt, sådan at man slap for udsætte dyrene for den dårlige velfærd, som de lange dyretransporter er ensbetydende med? Må man ikke være kritisk over for det i de enkelte lande? Kunne man ikke have en landbrugspolitik i EU, som var mere nationalt funderet, og hvor man ikke udsatte vores husdyr for det her?

Kl. 15:18

Første næstformand (Leif Lahn Jensen):

Ordføreren.

Kl. 15:18

Peter Kofod (DF):

Jo, det synes jeg godt man kunne. Lige præcis her tror jeg godt vi kunne mødes, altså bl.a. i forhold til den måde, man behandler dyr på, og den måde, man håndterer spørgsmålet om dyretransporter på. Der må man jo sige, at det godt kunne være noget, Dansk Folkeparti og Enhedslisten kunne blive enige om, for der har man jo i den grad sovet i timen i EU.

Kl. 15:18

Første næstformand (Leif Lahn Jensen):

Så er der et spørgsmål fra fru Franciska Rosenkilde.

Kl. 15:18

Franciska Rosenkilde (ALT):

Tak. Jeg vil bare lige følge op på noget. Hvis ordføreren her er enig i, at vi bør gøre noget for dyrevelfærden, bl.a. ved at undgå halekuperinger – en af årsagerne til, at det her sker, er jo netop pladsmangel, i forhold til at dyrene kan udøve deres naturlige adfærd, og i forhold til at de ikke bider hinanden i halerne – vil Dansk Folkeparti så være med til at skabe mere plads til de dyr, vi producerer i Danmark?

Kl. 15:18

Første næstformand (Leif Lahn Jensen):

Ordføreren.

Kl. 15:18

Peter Kofod (DF):

Vi er faktisk ret optagede af, at dyrevelfærden er i orden rundtomkring i dansk landbrug. Det er mit indtryk, at vi generelt er rigtig godt med i Danmark sammenlignet med rigtig mange af de lande, vi normalt ville sammenligne os med. Det er også derfor, jeg kan stå her på talerstolen og sige, at jeg er stolt af dansk landbrug. Jeg er stolt af den måde, vi producerer fødevarer på i Danmark, men det betyder jo ikke, at vi er i mål på alle parametre, og at vi ikke kan gøre tingene anderledes. Jeg vil sige, at jeg er meget sikker på, at lige præcis når det handler om dyrevelfærd, er der nogle ting, hvor vi i Dansk Folkeparti måske godt kunne mødes med nogle af de partier, der traditionelt har ligget langt ude på venstrefløjen, i forhold til at sige, at det kan man sagtens gøre bedre.

Kl. 15:19

Første næstformand (Leif Lahn Jensen):

Spørgeren.

Kl. 15:19

Franciska Rosenkilde (ALT):

Tak. Jamen det er jo glædeligt at høre, for én ting er at være stolt af noget, men noget andet handler om, hvis der er mulighed for at gøre nogle ting bedre ved bl.a. at løfte dyrevelfærden, så jeg synes, det er interessant, at vi mødes omkring det. Det er jo en fuldstændig grundlæggende ting og det primære i forhold til det med dyrevelfærd, nemlig at dyrene skal have mere plads. Så det glæder jeg mig til fortsat at diskutere med Dansk Folkeparti. Tak.

Kl. 15:19

Første næstformand (Leif Lahn Jensen):

Ordføreren.

Kl. 15:20

Peter Kofod (DF):

Jeg glæder mig til debatten.

Kl. 15:20

Første næstformand (Leif Lahn Jensen):

Så siger vi tak til ordføreren. Der er ikke yderligere korte bemærkninger. Den næste ordfører er fru Franciska Rosenkilde fra Alternativet. Velkommen.

Kl. 15:20

(Ordfører)

Franciska Rosenkilde (ALT):

Tak for ordet. Den grønne omstilling må og skal have et teknologisk spor. På den baggrund bakker Alternativet op om dette forslag. Men når det så er sagt, løser vi jo ikke spørgsmålet om den grønne omstilling med teknologi – langtfra. Opgaven er simpelt hen for stor, og vi har brug for reelle reduktioner. Alternativet er heller ikke med i den samlede landbrugsaftale, fordi den simpelt hen ikke løser problemet. Grundlæggende ønsker vi i Alternativet at bruge energien på at skabe grundlæggende, bæredygtige forandringer af vores samfund og sikre reelle reduktioner. Vi kan ikke fortsætte den nuværende produktion, hverken i landbruget eller i industrien – ingen steder.

I mine og Alternativets øjne har vi brug for et helt andet landbrug – en produktion, som baserer sig på langt færre dyr og mange flere planter, fordi det netop ikke kun handler om CO2-reduktioner, men også om dyrevelfærd, miljø, natur og biodiversitet. Fra politisk side skal vi skabe de regler og rammer, der sikrer, at markedet fungerer optimalt. Det er vores opgave at skubbe på, så det bæredygtige valg også er det billigste og det bedste. F.eks. skal vi understøtte efterspørgslen på plantebaserede fødevarer ved at gøre det grønnere i de offentlige kantiner, hvor der hver dag serveres op mod 800.000 måltider og alt for meget kød.

Derudover bør vi understøtte efterspørgslen på økologiske fødevarer. I den forbindelse opfordrer Arla lige nu sine  økologiske mælkeproducenter til at omlægge fra økologisk til konventionel drift. Det er et tilbageskridt, som vi er nødt til at modarbejde politisk. Vi har brug for mere økologi, ikke mindre. Vi har brug for et grønnere landbrug, ikke et mindre grønt. Det er fremtiden. Tak for ordet.

Kl. 15:22

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så er det miljøministeren.

Kl. 15:22

Miljøministeren (Magnus Heunicke):

Tak for det, formand, og tak til hele Folketinget, som jeg noterede – det gælder både dem, der er forligsparter, og alle andre partier – støtter op om det her forslag. Så tak for det, og tak for gode kommentarer og en god og spændende debat undervejs. Her i min tale, som mine gode embedsfolk har skrevet, er jeg lidt nervøs for, at jeg vil blive beskyldt for at være sådan en greenwashing type, der synes, at det her er et lille skridt for én mand og et kæmpestort spring fremad for menneskeheden. For sagen er den, at det her er et fornuftigt skridt fremad, og det er også derfor, Folketingets partier bakker op om det, og jeg kan helt tilslutte mig ordførernes kommentarer. Men vi må jo også være ærlige og sige, at det selvfølgelig ikke er det her element, som redder vores klimaindsats og dansk landbrug.

Vi har lavet den brede aftale om en grøn omstilling af dansk landbrug. Vi skal mere end have halveret CO2-udledningen fra dansk landbrug i 2030. 7,4 mio. t bliver det til, og af de 7,4 mio. t udgør det her 0,3 mio. t, dvs. 330.000 t, når det er fuldt indfaset. Så selvfølgelig er det ikke det her konkrete element, som sikrer implementeringen og opfyldelsen af de bindende mål, der er i aftalen. Det er vi alle sammen fuldstændig enige om. Ikke desto mindre er det da værd at hæfte sig ved, at det er et skridt i den rigtige retning, og der ligger jo det i den landbrugsaftale, som vi har indgået, at vi tager alt det, vi kender, alt det, vi ved virker, og sætter i gang, og så sætter vi gang i en masse udvikling og forskning i, hvad der ellers skal til for at nå resten af vejen her.

De her to konkrete implementeringstiltag, som jo altså handler om husdyrproduktion, består af den her hyppige udslusning og det generelle reduktionskrav for kvæg. Det er to ting, vi ved kan virke, og det blev besluttet i landbrugsaftalen at stille de her krav. Lad os starte med den her hyppige udslusning. Det er altså svinestaldene, det handler om. Ret lavpraktisk og konkret handler det om at få gyllen hurtigere ud i gyllebeholderen. Der står den jo typisk køligere, og det nedsætter metandannelsen, og så skal det også gerne videre til biogasanlæg, og det vil nedsætte udledningen yderligere. Konkret står det i landbrugsaftalen til at kunne reducere drivhusgasudledningen med, hvad der svarer til 170.000 t CO2 i 2030.

Det andet handler om kvægproduktionen, hvor man enten kan vælge at udforme det som et generelt reduktionskrav eller et krav om at anvende mere fedt i kvægfoderet, hvilket jo også nedbringer drivhusgasudledningen. Det giver altså, hvad der svarer til en reduktion på 160.000 t CO2 i 2030.

Så er der det tredje element, som er udviklingsindsatsen. For vi skal jo ikke kun fokusere på de virkemidler, som vi ved virker og vi kan iværksætte, så snart lovforslaget er vedtaget. Vi skal jo også se længere frem og sikre, at nye teknologier udvikles løbende, og at vi kan tage de næste skridt, som gerne skulle have endnu større rækkevidde end det her gode skridt, som vi tager i dag. Det er altså det, som landbrugsaftalens udviklingsspor handler om. Der er afsat  betydelige beløb til at udvikle og undersøge nye teknologier for at reducere landbrugets udledning, og der bliver arbejdet på tværs af ministerier for at færdiggøre strategier for at indfri reduktionspotentialerne i landbrugsaftalens udviklingsspor.

Så er der også flere, der har været inde på – og det er helt korrekt – at hele landbrugsaftaleplanen skal, som det hedder i aftalen, genbesøges i 2023 og 2024 netop for at finde ud af, hvordan det går med fremdriften, hvordan det går med opfyldelsen af målene, og også, om der er nogen teknologier, vi skal sætte i spil, som vi ikke har sat i spil endnu.

Så lovforslaget her skaber altså den juridiske ramme for at udmønte tiltagene i forhold til husdyrproduktion, og det gælder altså både grise og køer – det er både i svinestalden og hos vores kvæg. Der er et par ordførere, der har været inde på, at det er en bemyndigelse, der er tale om. Der skal jeg måske for en god ordens skyld sige – det vil jeg i hvert fald gerne – at vi selvfølgelig vil drøfte med forligsparterne, hvordan den bemyndigelse skal se ud. Derudover er der altså også den prioritet, at nye virkemidler, der arbejdes med inden for udviklingssporet, skal tages i brug så hurtigt som overhovedet muligt. Så forslaget sikrer også hjemmel til at fastsætte regler om tiltag, som forligskredsen bag landbrugsaftalen træffer beslutning om at implementere.

Vi når ikke helt til månen med det her forslag, men vi når et godt skridt videre hen imod et mere grønt dansk landbrug og får nedbragt drivhusgasudledningen, og det er i hvert fald to gode, fornuftige skridt. Jeg ser frem til drøftelserne. Jeg ved, at der er et par spørgsmål, også nogle skriftlige spørgsmål, som jeg selvfølgelig svarer udvalget på, så hurtigt jeg overhovedet kan. Tak, formand.

Kl. 15:27

Første næstformand (Leif Lahn Jensen):

Der er en enkelt kort bemærkning indtil videre fra hr. Carl Valentin. Værsgo.

Kl. 15:28

Carl Valentin (SF):

Tak for det, og tak til ministeren for en god tale. Jeg er enig i, at det her ikke er verdens største ændring, men dog et skridt den rigtige vej.

Jeg har dog lige et enkelt spørgsmål, som jeg også gjorde opmærksom på i min tale, og det handler om at overholde den landbrugsaftale, som vi er blevet enige om i fællesskab. Der står nemlig i den:

»Aftaleparterne er enige om, at udledningen fra husdyrenes fordøjelse og gødningshåndtering skal reduceres, samtidig med at dyrenes velfærd ikke må forringes.« 

I forlængelse af det vil jeg derfor bare spørge ministeren, om han vil sørge for, at det i den lovtekst, som vi indfører her, selvfølgelig fremgår, at dyrenes velfærd ikke må kompromitteres med de tiltag, som man nu engang måtte indføre.

Kl. 15:28

Første næstformand (Leif Lahn Jensen):

Ministeren.

Kl. 15:28

Miljøministeren (Magnus Heunicke):

Tak for lige at nævne det også her. Det er helt korrekt, at det fremgår af landbrugsaftalen – og det synes jeg er en klog beslutning – at udmøntning af initiativer inden for gylle- og gødningshåndtering, og det er det, vi taler om her, og fodertilsætningsstoffer skal ske, uden at dyrenes velfærd forringes. Naturligvis vil de hensyn indgå i det videre arbejde.

Der er stillet en række spørgsmål – jeg tror faktisk, det er hr. Carl Valentin, der har stillet dem – og vi er i gang med at svare på dem. Ofte kan sådan et svar være tilstrækkeligt, så det kan være, at det svar beroliger alle og vi kan gå videre der. Så lad os lige se, hvordan vi juridisk får formuleret det svar. Men der er ingen tvivl om, at det selvfølgelig er en vigtig prioritet for, jeg tror faktisk alle aftalepartierne.

Kl. 15:29

Første næstformand (Leif Lahn Jensen):

Spørgeren.

Kl. 15:29

Carl Valentin (SF):

Det har jeg forståelse for, og jeg glæder mig til at se det skriftlige svar. Jeg vil dog alligevel lige høre ministeren, om han ikke vil bekræfte her, at initiativer, som tages for at mindske klimabelastningen fra landbruget, selvfølgelig ikke må kompromittere dyrevelfærden.

Kl. 15:29

Første næstformand (Leif Lahn Jensen):

Ministeren.

Kl. 15:29

Miljøministeren (Magnus Heunicke):

Jo, det er jeg enig i, og jeg mener også, det er den eneste læsning, der er gyldig, af den brede aftale, der er lavet – altså at det skal ske, uden at dyrenes velfærd forringes. Det mener jeg også kan lade sig gøre, men det er meget, meget vigtigt, at vi hele tiden har fokus på det også.

Kl. 15:30

Første næstformand (Leif Lahn Jensen):

Der er ikke yderligere korte bemærkninger. Vi siger tak til miljøministeren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Miljø- og Fødevareudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

8) 1. behandling af beslutningsforslag nr. B 10:

Forslag til folketingsbeslutning om ikke at indføre momspligt på undervisning (borgerforslag).

Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Helene Liliendahl Brydensholt (ALT), Peter Seier Christensen (NB), Peter Kofod (DF) og Aaja Chemnitz (IA).

(Fremsættelse 05.01.2023).

Kl. 15:30

Forhandling

Første næstformand (Leif Lahn Jensen):

Dette beslutningsforslag er udsprunget af et borgerforslag.

Forhandlingen er åbnet, og den første, der får ordet, er skatteministeren. Velkommen.

Kl. 15:31

Skatteministeren (Jeppe Bruus):

Tak for det, formand. Med dette beslutningsforslag foreslås det, at undervisning fortsat fritages for moms. Ved undervisning menes eksempelvis træning, yoga, musik, håndarbejde, madlavning m.v. Forslaget er affødt af Skattestyrelsens udkast til styresignal, som lægger op til en ændring af den danske fortolkning af momsfritagelse for undervisning.

Jeg vil gerne indledningsvis kvittere for det bagvedliggende borgerforslag, som ligger til grund for dette beslutningsforslag. Et borgerforslag er udtryk for, at det er et emne eller en problemstilling, som betyder noget for mange og ikke mindst for de borgere, som har taget initiativ til at søge opbakning til deres sag. I dette tilfælde drejer det sig så om bekymringen for, at den påtænkte administrative praksisændring vil gå ud over borgernes sundhed og befolkningens ve og vel – en bekymring, som jeg sagtens kan forstå baggrunden for, og som jeg også har stor sympati for. Der skal heller ikke herske nogen tvivl om, at det hverken var den forrige eller den nuværende regering, der havde noget ønske om at udvide momspligten på undervisning. EU-Domstolen har imidlertid afsagt en række domme, der fastslår, hvad der kan og ikke kan omfattes af EU's momsfritagelse for undervisning. Den danske momslovgivning skal være i overensstemmelse med EU's momsfritagelse og med de domme, som EU-Domstolen afsiger. Det er på den baggrund, at Skatteforvaltningen har udarbejdet et styresignal. Styresignaler udstedes af Skatteforvaltningen, når der er behov for at tilpasse eller præcisere Skatteforvaltningens administrative praksis, og det er der f.eks., når EU-Domstolen afsiger en EU-dom, der ændrer fortolkningen af de fælles EU-momsregler.

På skatteområdet er arbejdsdelingen sådan, at det er Skatteforvaltningen, der lovfortolker og dermed udsteder styresignaler. Skatteforvaltningen kan ikke bare se bort fra EU-domme m.v. Forvaltningen er med andre ord forpligtet til at sikre, at der administreres i overensstemmelse med gældende ret, herunder den seneste EU-lovgivning og retspraksis. Hvis man ikke er enig i, at det er rammen for Skatteforvaltningen eller andre myndigheders myndighedsudøvelse, er det jo en omkalfatring af hele vores system og i sidste ende også de forpligtelser som følge af Danmarks EU-medlemskab.

For mit vedkommende som minister er det min opgave, at vi respekterer de givne spilleregler, hvor lov og retspraksis skal efterleves. Det betyder ikke, at man ikke skal undersøge de muligheder og hensyn, der måtte være. For mig har det derfor heller ikke været vigtigt, at denne proces gik hurtigt, men at vi får afsøgt vores mulige handlerum. Styresignalet er derfor heller ikke endeligt endnu, og der pågår stadig en proces med afklaring af spørgsmål.

Som udgangspunkt forventes EU-dommene at få betydning for private undervisningstilbud, der udbydes med gevinst for øje – altså undervisning, der udbydes med henblik på at opnå en fortjeneste. Den undervisning, som fortsat vil være momsfritaget, er skole- og universitetetsundervisning, som vedrører en bred og varieret mængde af emner, hvor der sker en uddybning og udvikling i viden og færdigheder hos eleven gennem de forskellige dele af skolesystemet. Derimod ser det ud til, at undervisning i afgrænsede emner, dvs. primært enkeltfagsundervisning, ikke længere vil kunne omfattes af momsfritagelsen. En lang række af de undervisningsydelser vil dog fortsat kunne momsfritages efter andre bestemmelser i momsloven, herunder f.eks. undervisning, der foregår på aftenskolerne, og som er berettiget til støtte efter folkeoplysningsloven, og almennyttige foreningers undervisningsaktiviteter. Undervisning, som foregår på aftenskoler, højskoler m.v., som i dag er momsfritaget undervisning, kan nemlig i stedet fritages efter momsfritagelse for kulturelle aktiviteter under henvisning til den folkeoplysende undervisnings vision, historie og samfundsmæssige betydning for den danske kultur. Derudover bliver offentlige institutioners lovbestemte udbud af undervisning og enkeltfag derfor heller ikke omfattet af momsudvidelsen.

Som jeg nævnte, vil det typisk være private udbydere af undervisning i specialiserede og afgrænsede emner, der kan blive momspligtige. Det kan f.eks. være undervisning i dansk, musik, yoga, pilates, drama, spinnng, håndarbejde m.v. For så vidt angår fitnesscentre, er betalingen for selv at anvende fitnessredskaberne i fitnesscentrene allerede momspligtig i dag. Det vil sige, at det basisabonnement, man måtte have i et fitnesscenter, vil man allerede i dag betale moms af. Den udvidelse, der lægges op til i udkastet til styresignal, omfatter så holdtræning og personlig træning. Hvis man eksempelvis tilkøber en holdundervisning i en spinningtime,  er det den holdundervisning, der fremadrettet skal betales moms af. Med andre ord er det altså langtfra al undervisning, som bliver ramt af den påtænkte praksisændring.

Afslutningsvis vil jeg gerne gentage, at Skatteforvaltningen fortsat er ved at færdiggøre udkastet til styresignal, og at jeg anerkender intentionerne bag borgerforslaget, idet Danmark dog samtidig på linje med de øvrige EU-lande er forpligtet til at overholde EU-lovgivningen og de domme, som afsiges af EU-Domstolen. Det er en forpligtelse, som ikke bare kan forsvinde. Henset til den fortsatte proces og det i øvrigt anførte kan regeringen på trods af sympati for borgerforslaget ikke støtte dette. Tak for ordet.

Kl. 15:36

Første næstformand (Leif Lahn Jensen):

Der er et par korte bemærkninger. Den første er fra hr. Morten Messerschmidt.

Kl. 15:37

Morten Messerschmidt (DF):

Det er jo altid pudsigt, når man har med de her EU-sager at gøre og EU-domstolen pludselig træffer en afgørelse om, at der så nu skal moms på de her aktiviteter som dans, fitness osv., og man sidder og tænker på, hvornår det egentlig var, at Socialdemokratiet, Venstre og de partier, som traditionelt har støttet EU-medlemskabet, sagde til danskerne, at det var det, der blev konsekvensen af, at man stemte ja. Jeg har ingen erindring om det, men det kan måske være, at skatteministeren enten skriftligt eller i tale vil kunne sige, hvornår det ligesom var, man gav adgang til, at det var det, der ville ske, hvis man stemte ja. Det synes jeg ville være spændende.

Men der er nogle områder, hvor det er, som om man slet ikke har overvejet, hvad det her kommer til at betyde for mennesker. Vi har f.eks. en datter, som efter et trafikuheld genoptræner efter en svær hjerneskade og går til dans og har haft stor gavn af det både kognitivt og fysisk. De fleste hjerneskadede og de fleste handicappede er på førtidspension, og for dem vil det her være en væsentlig prisstigning. Hvad er egentlig skatteministerens svar til de folk, der er i den situation, hvor det ikke bare handler om, at man har brug for at holde sig lidt i gang og holde vægten nede osv., men det rent faktisk handler om at få dagliglivet til at fungere og komme tilbage til den normale funktion, som man havde engang?

Kl. 15:38

Første næstformand (Leif Lahn Jensen):

Tak. Ministeren.

Kl. 15:38

Skatteministeren (Jeppe Bruus):

Tak for det. Det er jo to spørgsmål, og lad mig starte med det første. Det er jo ingen hemmelighed, at vi løbende har den her diskussion med hinanden omkring EU-domme og også EU-Domstolens fortolkning af retspraksis, og så bliver jeg spurgt til det lidt mere historiske perspektiv. Jeg kan ikke sætte et årstal på, men for mig at se, og når jeg går tilbage i historiebøgerne og de diskussioner, jeg selv har været en del af, er den diskussion, vi har i dag, ikke ny, og den burde dermed heller ikke være ny for dem, der interesserer sig for det.

Problemstillingen er jo, som jeg også siger i mit indlæg, at man selvfølgelig godt kan lade være med at anerkende, at vi er nødt til at overholde EU-lovgivningen og dermed også de domme, der følger af den. Men det er nu engang sådan, vi har indrettet os, og der kan vi jo ikke bare vælge at sige, at det, der er godt, tager vi, og at det, vi er imod, lader vi være med. Og der skal jeg jo som ansvarlig minister, hvis jeg skal kunne overholde ministeransvarlighedsloven, hvilket jeg også går meget op i, selvfølgelig også sikre mig, at både lovgivningen og den praksis, vi har i forvaltningen, er i overensstemmelse med ikke bare dansk ret, men også EU-retten.

Kl. 15:39

Første næstformand (Leif Lahn Jensen):

Spørgeren.

Kl. 15:39

Morten Messerschmidt (DF):

Så vil jeg glæde mig til at få at vide, hvornår man i et nærmere bestemt omfang har defineret, at det her ville være et anliggende for EU. Det vil jeg se meget frem til. Men jeg vil også se meget frem til at få svar på mit spørgsmål, nemlig hvad ministerens svar egentlig er til de mennesker, hvor det ikke er en ren fritidsinteresse at gå til f.eks. dans, men det måske er, fordi man genoptræner efter en hjerneblødning, et trafikuheld eller andet, hvor man har mistet nogle af sine kognitive eller fysiske egenskaber, og hvor man i dag så i en periode eller måske permanent er på førtidspension og måske må fravælge det her, som kan være en vigtig del af genoptræningen.

Kl. 15:39

Første næstformand (Leif Lahn Jensen):

Ministeren.

Kl. 15:39

Skatteministeren (Jeppe Bruus):

Tak for at gentage spørgsmålet, og så får jeg også lejlighed til at svare på det. Jeg forstår til fulde bekymringen for det, og som jeg også tilkendegiver, forstår jeg godt intentionerne bag det her forslag, og det er jo ikke noget, vi gør, fordi vi har lyst, men fordi det er vurderingen, at vi skal. Og processen er heller ikke færdig endnu, og det er også derfor, jeg ligesom har tilkendegivet, at jeg ikke har travlt, men at jeg gerne vil undersøge alle de handlerum, der er i forhold til at se, hvordan det her kan gennemføres på en måde, så vi tager mest muligt hensyn til det, som vi jo sådan set også fremadrettet gerne vil tage hensyn til.

Kl. 15:40

Første næstformand (Leif Lahn Jensen):

Så er den næste hr. Sigurd Agersnap.

Kl. 15:40

Sigurd Agersnap (SF):

Tak for det. Ministeren giver både i talen og i svaret til hr. Morten Messerschmidt udtryk for, at det her ikke er med regeringens gode vilje, men fordi man skal efterleve en EU-dom. Det har jeg fuld forståelse for, og sådan er det selvfølgelig også i den danske administration, altså at man skal efterleve domme, der kommer fra EU-Domstolen. Ministeren siger jo også, at vi skal undersøge handlemulighederne, at vi ikke har behov for, at det går hurtigt, og at vi ikke har travlt. Derfor vil jeg spørge ministeren, om ikke man bør kigge på det her styresignal fra Skattestyrelsen og opløfte det til en lov, sådan at vi kan få en forhandling om det provenu, som der er der nu, ved at man pålægger moms på undervisning.

Kl. 15:41

Første næstformand (Leif Lahn Jensen):

Ministeren.

Kl. 15:41

Skatteministeren (Jeppe Bruus):

Styresignalet er jo noget, som i det her tilfælde Skattestyrelsen løbende laver for at ændre praksis, og når der ikke er behov for at lave lovgivning her, er det, fordi vurderingen er, at dansk lov ikke er i strid med EU-retten, men at det er praksis, der sådan set skal ændres. Andre steder kan det godt være, at vurderingen er, at det er dansk lovgivning, der skal ændres, og så vil vi lave en egentlig lovproces.

Kl. 15:41

Første næstformand (Leif Lahn Jensen):

Spørgeren.

Kl. 15:41

Sigurd Agersnap (SF):

Og det, jeg så reelt spørger om, er jo ikke nødvendigvis, om man tager en lovproces, men om man forhandler om det provenu, der ligger. Man vurderer altså, at der er 140 mio. kr., som kommer ind i statskassen her, og det er jo klart, at hvis vi går ind og laver nogle kompenserende tiltag, kan vi gøre det med de penge. Hvis man bare betragter det som et styresignal, har jeg forstået det sådan, at så er normal praksis, at så går pengene bare over i fælleskassen i Finansministeriet, men hvis vi reelt laver en forhandling eller et lovforslag, kunne vi forhandle om de penge.

Kl. 15:42

Første næstformand (Leif Lahn Jensen):

Ministeren.

Kl. 15:42

Skatteministeren (Jeppe Bruus):

Det er rigtigt forstået, at det ikke er almindelig kutyme, at man anviser eller disponerer finansiering i forbindelse med styresignaler, og det vil sige, at i det tilfælde, hvor man måtte ønske at kompensere nogle af dem, der bliver påvirket af styresignalet, vil man så skulle tilvejebringe finansieringen et andet sted fra.

Kl. 15:42

Første næstformand (Leif Lahn Jensen):

Så er det hr. Søren Søndergaard.

Kl. 15:42

Søren Søndergaard (EL):

Tak. Ministeren forsøger at fremstille det på den måde, at EU-retten på det her område er fuldstændig klar. Men var den domstolsafgørelse, der kom, den rettet mod Danmark, eller er der kommet en åbningsskrivelse til Danmark? Er det sådan, at EU har henvendt sig til Danmark og har sagt: I gør det altså forkert, I skal lave det om?

Hvis nu den er fuldstændig klar, som ministeren siger, kunne jeg da egentlig godt tænke mig at vide noget. Hvis det virkelig er sådan, at retten på det her område er så klar, hvordan stillede den tidligere socialdemokratiske regering sig så, da vi behandlede det i Europaudvalget og regeringen bad om mandat? Var det sådan, at regeringen der bad om at få det her undtaget, så de kunne gå ned i EU og arbejde for, at det blev undtaget? Det er mere for at få klarhed over, om det her i virkeligheden er regeringens ønske, eller om det er EU, der pålægger os det, og uha, så bliver regeringen nødt til at følge efter. Eller er virkeligheden, at det er regeringen, der hele tiden er gået ind for det og bare har fået EU til at meddele os, at vi skal gøre det?

Kl. 15:43

Første næstformand (Leif Lahn Jensen):

Ministeren.

Kl. 15:43

Skatteministeren (Jeppe Bruus):

Nej. Det er det selvfølgelig ikke, og der er ikke en sammensværgelse og dermed heller ikke en konspiration. Det er ikke et dansk ønske, hverken fra den daværende eller den her regerings side.

Er den her EU-dom så rettet mod Danmark, eller er der kommet en åbningsskrivelse? Nej, det er der heller ikke. Men så er vi tilbage til en diskussion, som hr. Søren Søndergaard og undertegnede med mellemrum har. Kan jeg som ansvarlig minister sige: Okay, det her bryder jeg mig ikke om, hvis systemet siger, at her er vi nødt til at ændre praksis, fordi vi skal overholde retten, og jeg siger, at det er ubehageligt, så det gider jeg ikke, mens jeg andre steder, når det er en fordel, og fordi jeg er politisk enig, gør det? Det er jo ikke en måde, jeg kan være minister på. Jeg er nødt til at stå på mål for, at vi har en ansvarlig forvaltning, der sikrer sig, at vi overholder lov og ret – om det så er national ret, eller om det er EU-ret.

Kl. 15:44

Første næstformand (Leif Lahn Jensen):

Spørgeren.

Kl. 15:44

Søren Søndergaard (EL):

Tak til ministeren for at bekræfte, at der ikke ligger nogen dom i forhold til Danmark, og for at bekræfte, at der ikke ligger nogen åbningsskrivelse. Og hvis der kommer en åbningsskrivelse, kan vi selvfølgelig rette ind.

Men jeg synes ikke, at ministeren helt forholdt sig til det andet punkt. Hvis det her ikke er Socialdemokratiets og den nuværende regerings inderste ønske, hvorfor bad man så om et mandat i Europaudvalget i den sidste regeringsperiode, hvor man ikke bad om undtagelser på det her område, hvor det ikke fremgik, at man ville gå ned og forhandle i EU med henblik på at få de her områder undtaget? Hvorfor gjorde man ikke det?

Kl. 15:45

Første næstformand (Leif Lahn Jensen):

Ministeren.

Kl. 15:45

Skatteministeren (Jeppe Bruus):

Det er jeg simpelt hen ikke sikker på jeg kan svare klart på på stående fod. For vi skal tilbage og se på det mandat, så det må vi vende tilbage til. Her har der været en dom, og der er en juridisk vurdering, og havde vi forudset det på et tidligere tidspunkt? Ikke mig bekendt. Men det må vi jo tage en snak om igen.

Kl. 15:45

Første næstformand (Leif Lahn Jensen):

Så er den næste spørger hr. Hans Kristian Skibby.

Kl. 15:45

Hans Kristian Skibby (DD):

Tak, hr. formand. Jeg synes, at det er meget interessant med de svar, ministeren prøver at komme med til Enhedslistens spørger, hr. Søren Søndergaard. For hvad er det egentlig, der ligger bag de EU-afgørelser, som ministeren lægger til grund for det her? Det er vel egentlig sådan – det er i hvert fald sådan, vi opfatter det i Danmarksdemokraterne – at det er en række tolkninger af og synsninger om, hvad det er, de omtalte EU-domme medfører. Og hvis man går ind og kigger på de EU-domme, er det jo nogle domme, der er kommet over for køreskoler og surferskoler. Men det, vi sådan set behandler her i Folketinget, er danseskoler, og det er undervisning i fitness, yoga, pilates og den slags.

Så hvad er det rent konkret, som gør, at regeringen og skatteministeren mener, at det principielt er så vigtigt, at man gør det her uden at have et almindeligt lovgivningsmæssigt arbejde, hvor man fremlægger det her som en ting, der skal behandles i salen, og med den baggrundsundersøgelse, der så vil komme i gang i forbindelse med at ændre lovgivningen, i stedet for at gøre det her med en direkte bemyndigelse?

Kl. 15:46

Første næstformand (Leif Lahn Jensen):

Ministeren.

Kl. 15:46

Skatteministeren (Jeppe Bruus):

Først vil jeg sige, at jeg ikke har nogen tolkninger eller synsninger, men læner mig op ad de juridiske vurderinger, der kommer, i det her tilfælde fra Skattestyrelsen. Så jeg har ikke sat mig ned og lavet mine egne selvstændige tolkninger og synsninger, og jeg vil egentlig også afstå fra at gøre det. Jeg kan have masser af holdninger til, hvordan det her skal ende, men i stedet for selv at sidde og lave en fortolkning af en EU-dom vil jeg egentlig støtte mig til de jurister, som rådgiver mig.

Så er der jo lavet en rundspørge til en række EU-lande for at høre, hvordan praksis egentlig er i andre lande. Der har man modtaget svar fra 13 lande, og samtlige lande oplyser, at EU's momsdirektivs fritagelse for skole- og universitetetsundervisning ikke anvendes i forhold til holdundervisning i fitnesscentre, på danseskoler og lignende, da de pågældende ydelser udbydes med en gevinst for øje og dermed er momspligtige. To medlemslande, Bulgarien og Tyskland, er ved at vurdere, hvorvidt EU-dommene giver anledning til ændringer i deres nationale lovgivning eller praksis. Det vil sige, at man, når man laver sådan en naboundersøgelse, prøver at afdække, om vi står helt alene i de her vurderinger, eller hvordan det egentlig ser ud. Der må man bare sige, at billedet er ret klart, nemlig at der ikke har været den praksis, vi har haft i Danmark, i en række andre EU-lande.

Kl. 15:48

Første næstformand (Leif Lahn Jensen):

Tak. Så er det spørgeren.

Kl. 15:48

Hans Kristian Skibby (DD):

Jeg synes jo, at det er lidt morsomt, at ministeren bruger det som en begrundelse for, at sagen ikke skal have en almindelig lovgivningsmæssig håndtering her i Folketinget. Ministeren siger, at det er noget, der ikke gøres i 13 andre lande. Vi var ikke medlem af EF i 1967, det er 56 år siden, og det var i hvert fald, før vi stemte om det. Den her ordning har været her i Danmark siden 1967, altså før Danmark blev en del af Det Europæiske Fællesskab. Derfor bør regeringen jo også gå ind og behandle det her lovgivningsmæssigt og ikke snige det ind, som man gør på den her måde nu, hvor det kommer, uden at der er foregået et lovgivningsmæssigt arbejde.

Kl. 15:49

Første næstformand (Leif Lahn Jensen):

Ministeren.

Kl. 15:49

Skatteministeren (Jeppe Bruus):

Men så er vi henne i en lidt anden diskussion. Altså, hvorfor skal det være et styresignal og ikke lovgivning? Det er jo, fordi den juridiske vurdering er, at den danske lovgivning her ikke er i modstrid med EU-retten, men at den praksis, der har været, er man nødt til at ændre qua de domme, der er. Det vil sige, at hvis vi skulle ændre lovgivningen, ville det være, fordi den var på kant med EU-retten, og det er altså vurderingen, at det ikke er tilfældet her.

Kl. 15:49

Første næstformand (Leif Lahn Jensen):

Så er den næste hr. Rasmus Jarlov.

Kl. 15:49

Rasmus Jarlov (KF):

Tak, minister. Det er jo en meget vidtgående ændring af praksis, og det har meget stor betydning for rigtig mange mennesker, om de skal betale moms eller ej. Det er en meget, meget stor ekstraregning, som rigtig mange mennesker bliver pålagt nu her, og som vil have store konsekvenser.

Jeg vil gerne tilslutte mig den opfordring, der kom fra Socialistisk Folkeparti, om, at det bliver behandlet som et lovforslag. Jeg har forstået på ministerens redegørelse nu, at man kan gøre det ved et styresignal, men vil ministeren ikke bekræfte, at man også kunne gøre det ved lovgivning? Vi kan jo lovgive om ting her i Folketinget, hvis vi ønsker det, og det her virker til at være et emne, der er så stort og vigtigt, at det bør være noget, man beslutter i Folketinget. Jeg siger ikke dermed, at vi bare kan se bort fra EU-retten, men jeg siger, at der jo et vist spillerum i den måde, det bliver implementeret på, den måde, man gør det på, og i forhold til hvor afgrænsningerne ligger, og det bør være Folketinget, der beslutter, hvordan reglerne er. Så vil ministeren ikke bekræfte, at man godt kunne behandle det her som et lovforslag i stedet for bare at køre det administrativt uden om Folketinget?

Kl. 15:50

Første næstformand (Leif Lahn Jensen):

Ministeren.

Kl. 15:50

Skatteministeren (Jeppe Bruus):

Det, jeg nu også har sagt nogle gange og gerne vil gentage her, er: Kan vi i Folketinget vedtage en lov, der er i modstrid med EU-retten? Det kan vi jo godt. Vil vi så få et problem lidt længere nede ad banen i forhold til at skulle rette ind i dansk lovgivning? Ja, det vil vi jo. Og det ville i hvert fald være lidt bizart for mig som minister at skulle lægge op til og sige til Folketinget: Her laver vi en lov; jeg ved godt, den er i modstrid med den juridiske vurdering af, hvad EU-retten er, men jeg indstiller alligevel, at det er den her lovgivning, vi vedtager, fordi vi ikke ønsker at skulle rette ind i forhold til en praksis, der har været.

Kan vi så alligevel lave en lovændring her i stedet for at lave et styresignal? Når man laver et styresignal her, er det jo – for at vende tilbage til det, jeg også sagde før til hr. Hans Kristian Skibby – fordi vurderingen er, at dansk lovgivning ikke er i modstrid med EU-retten, men at praksis er det. Derfor er der jo ikke kutyme for, at vi ændrer lovgivningen, men at vi er nødt til at ændre praksis gennem styresignaler.

Kl. 15:51

Første næstformand (Leif Lahn Jensen):

Man skal lige huske at trykke sig ind, hvis man vil bede om ordet igen for anden korte bemærkning. Så kan jeg også bedre se, hvem der melder sig, og hvem der ikke melder sig. Men jeg kan mærke på hr. Rasmus Jarlov, at han ønsker en anden kort bemærkning. Værsgo.

Kl. 15:51

Rasmus Jarlov (KF):

Tak. Det tror jeg så også er et spørgsmål om lovgivning i forhold til styresignaler, for det der gør formændene lidt forskelligt. Men tak for, at jeg får ordet her igen.

Altså, det var jo ikke rigtig svar på mit spørgsmål, og måske er det, fordi ministeren lige skal have mulighed for at gå hjem og tænke over, hvad han skal svare. For ministeren svarede noget, som jeg allerede i mit indledende spørgsmål havde taget højde for. Jeg vidste, ministeren ville sige, at vi ikke kan lave en lovgivning, der er i modstrid med EU-retten, og jeg sagde explicit, at det ønsker vi heller ikke. Men vi ønsker, at det er Folketinget, der skal beslutte, hvordan det her bliver implementeret, fordi det er så vidtgående og har så stor betydning, at det bør være Folketinget og ikke bare en administrativ beslutning. Så vil ministeren ikke enten sige, om man kan lave det som et lovforslag, eller at han vil svare på det senere?

Kl. 15:52

Første næstformand (Leif Lahn Jensen):

Tak. Ministeren.

Kl. 15:52

Skatteministeren (Jeppe Bruus):

Jeg vil gerne vende tilbage til det, for jeg kan faktisk ikke på stående fod svare ordføreren direkte på, om man kunne lave det her som et lovforslag. Det er klart, at jeg ikke kan lave et lovforslag – det er vi så også enige om, kan jeg høre – som er i modstrid med EU-retten. Så det må jeg vende tilbage til.

Men jeg vil bare sige, at praksis jo er den, som jeg også redegjorde for i mit indlæg, at når der er tale om praksisændringer som her, ja, så er det i det her tilfælde Skatteforvaltningen, der udsteder styresignaler.

Kl. 15:53

Første næstformand (Leif Lahn Jensen):

Vi siger tak til ministeren. Der er ikke yderligere korte bemærkninger. Den første ordfører er hr. Anders Kronborg fra Socialdemokratiet.

Kl. 15:53

(Ordfører)

Anders Kronborg (S):

Tak for det. Nu tror jeg, folk vil blive overraskede, hvis jeg mener det modsatte af ministeren, der lige har været på, i og med at jeg er repræsentant for Socialdemokratiet. Men det forslag, som vi behandler i dag, er det forslag, der hedder B 10, et borgerforslag, og når man behandler et borgerforslag, synes jeg, man altid skal modtage det med respekt, for der ligger et stort engagement bag at samle de underskrifter ind til det her forslag.

Det handler om at fritage undervisning for moms, og med undervisning forstås eksempelvis træning, yoga, musik, håndarbejde m.m. Jeg vil gerne slå fast, at det her forslag eller, om man så må sige, det dekret, der kommer fra EU, jo ikke er noget, der som sådan er groet i hverken den nuværende regerings eller i den tidligere regerings have. Det er alene, fordi EU vurderer, at momsfritagelse er i strid med EU-retten på flere punkter. De danske momsregler baserer sig jo på fælles EU-momsregler, og Danmark er forpligtet til at indrette sig efter EU-lovgivningen, herunder hvad EU-Domstolen fastlægger som praksis.

Skattestyrelsen har haft et udkast til tre såkaldte styringssignaler i høring, og som jeg forstår, er styringssignalerne ikke færdige for nuværende. Men vi ser frem til at se dem og er enige i, at vi selvfølgelig skal følge den praksis, der er på området. Selv om vi har stor sympati for forslaget, kan vi ikke støtte et forslag, som vil gøre, at Danmark handler i strid med EU, og på den baggrund kan vi ikke støtte forslaget.

Men det er klart, at forslaget jo nu skal behandles i Skatteudvalget, og vi har allerede i Skatteudvalget haft et, synes jeg, interessant og godt besøg af initiativtagerne bag det her beslutningsforslag, hvor vi også havde en god dialog med beslutningstagerne. Det er klart, at i den videre proces har vi selvfølgelig mulighed for at grave et spadestik dybere i forbindelse med det her, og der synes jeg vi skal være nysgerrige på de ting, som der eventuelt yderligere vil fremkomme.

Men med de bemærkninger er jeg nødt til at meddele, at vi ikke kan støtte borgerforslaget.

Kl. 15:55

Første næstformand (Leif Lahn Jensen):

Der er et par korte bemærkninger, og den første er fra hr. Sigurd Agersnap.

Kl. 15:55

Sigurd Agersnap (SF):

Tak for det. Nu siger ordføreren jo meget rigtigt, at der har været en behandling i Skatteudvalget og også nogle interessante spørgsmål sendt over til Skatteministeriet om, hvordan man kunne lave mulige kompensationsordninger både for de borgere og også for de virksomheder, som her bliver ramt. Derfor er mit spørgsmål bare, om det er Socialdemokratiets holdning, at der skal laves en eller anden form for kompensation for de ramte grupper.

Kl. 15:56

Første næstformand (Leif Lahn Jensen):

Ordføreren.

Kl. 15:56

Anders Kronborg (S):

Der er ingen tvivl om, at med de meldinger, som vi fik, er der jo nogle, der vil blive ramt af det her. Det, der er udfordringen med den del, som vi konkret behandler i Skatteudvalget, er jo, at vi forholder os til borgerforslaget her, og så vil det formentlig foregå i andre forhandlinger, hvis der skal laves en kompensation til nogle af dem, der bliver berørt af det her. Om vi er klar på at kompensere en til en, kan jeg ikke sige på nuværende tidspunkt, men skatteministeren undersøger nogle ting, som det også blev sagt til den konservative ordfører. Men vi er meget, meget, om man så må sige, åbne for at kigge yderligere på det og grave et spadestik dybere i det her.

Kl. 15:57

Første næstformand (Leif Lahn Jensen):

Så er det hr. Søren Søndergaard for en kort bemærkning.

Kl. 15:57

Søren Søndergaard (EL):

Tak. Nu siger hr. Anders Kronborg, at det her ikke er et forslag, der er groet i den socialdemokratiske have. Men hvorfor tog Socialdemokratiet det ikke op, da vi for nogle få år siden behandlede et mandat til den daværende socialdemokratiske regering i Europaudvalget, hvor vi var nogle, der bad om, at vi skulle bede om nogle undtagelser fra fortolkningen af EU's skatteregler eller momsregler på det her område? Hvorfor støttede Socialdemokratiet så ikke det? Er det ikke bare et eksempel på fantastisk mangel på rettidig omhu?

Så vil jeg bare godt bede den socialdemokratiske ordfører om at bekræfte, at det er helt normalt – det er helt normalt – at hvis man mener, at et land ikke lever op til de regler, der gælder i EU, hvad man ikke altid kan afgøre på forhånd, så laver man en åbningsskrivelse. Derfor har jeg bare også behov for, at den socialdemokratiske ordfører bekræfter, at Danmark ikke har modtaget nogen åbningsskrivelse.

Kl. 15:58

Formanden (Søren Gade):

Ordføreren.

Kl. 15:58

Anders Kronborg (S):

For det første tror jeg, jeg vil sige, at jeg føler mig fuldstændig tryg ved den praksis, som ministeren også redegjorde for, nemlig dels at man har lavet en nabohøring af de andre lande, dels at man orienterer sig om, hvilken praksis der er i EU, også når der bliver afsagt generelle domme.

I forhold til historieskrivningen – hvad der er sagt hvornår præcis og hvordan i Europaudvalget – kan jeg ikke på stående fod redegøre for det. Jeg vil gerne redegøre korrekt for det, hvis jeg skal, men det kan jeg ikke på nuværende tidspunkt. Jeg er først blevet skatteordfører efter valget her den 22. december. Men jeg vil meget gerne undersøge det nærmere for hr. Søren Søndergaard, såfremt hr. Søren Søndergaard deltager i den videre behandling i Skatteudvalget.

Jeg kan fortælle hr. Søren Søndergaard, at vi i hvert fald var nogle, der havde svært ved at høre, hvad hinanden sagde i Skatteudvalget, da der var et foretræde for beslutningstagerne, fordi det simpelt hen gav ekko. Det siger jo sig selv, at vi ikke var særlig mange. Men jeg håber da også, at vi så kan få en god drøftelse i udvalget, og der har hr. Søren Søndergaard i hvert fald mit ord for, at jeg vil gå seriøst ind i det arbejde.

Kl. 15:59

Formanden (Søren Gade):

Hr. Søren Søndergaard.

Kl. 15:59

Søren Søndergaard (EL):

Jeg deltager helt sikkert ikke i Skatteudvalgets arbejde, da jeg ikke er medlem af Skatteudvalget, men jeg deltager i Europaudvalgets arbejde. Og jeg har fuld forståelse for, at hr. Anders Kronborg ikke på stående fod kan sige noget om historien. Det håber jeg så kan ske i forbindelse med tredjebehandlingen, og så kan vi jo lige vende den der og få forklaringen på det. For jeg synes, der er mange dårlige ting at sige om EU, men nogle gange synes jeg også, at regeringer bruger EU som en dørmåtte forstået på den måde, at de undlader at gøre deres arbejde der, hvor de skal gøre det, og bagefter kommer de så og siger: Uh, nu er vi nødt til at gøre det, for nu pålægger EU os det. Nogle gange er det så endda ikke nødvendigt, at EU pålægger dem det, men altså andre gange kan det jo være sådan, at EU gør det.

Kl. 16:00

Formanden (Søren Gade):

Ordføreren.

Kl. 16:00

Anders Kronborg (S):

Jeg kan jo bekræfte hr. Søren Søndergaard i, at det nogle gange er rigtig fornuftigt lige at vende skråen, fordi man kan blive klogere. Det kunne også være, at hr. Søren Søndergaard kunne blive så beriget, at hr. Søren Søndergaard også kunne finde nogle positive ting at sige om EU nu, hvor hr. Søren Søndergaard tilkendegiver, at der er meget dårligt at sige om EU.

Kl. 16:00

Formanden (Søren Gade):

Den næste, der har bedt om ordet, er hr. Morten Messerschmidt.

Kl. 16:00

Morten Messerschmidt (DF):

Nu er det jo typisk sådan, at man som politiker er sat i verden for at løse problemer og ikke rende rundt som en reklamesøjle for det, der allerede fungerer. Så det naturlige er vel at sætte fokus på det, der ikke fungerer – bare lige for at komme hr. Søren Søndergaard til forsvar her, hvor han ikke selv kunne svare.

Jeg kunne godt tænke mig at blive klogere på, hvad Socialdemokratiet tænker om det her overgreb fra EU's side. Altså, én ting er, at man selvfølgelig som vanligt ikke har noget som helst mod og mandshjerte til at kæmpe imod EU-systemet, men bare siger javel. Men hvad har man så tænkt sig i forhold til momssatsen? Som jeg forstår det, er der jo andre lande, der har valgt at lægge det på en lavere momssats. Jeg tror, det er 5 pct., der er det lavest tilladelige, og det vil jo for indkomstgrupper med mindre indtægter – førtidspensionister, invalidepensionister osv. – trods alt gøre skaden noget mindre. Så kunne man forestille sig, at man så, hvis man ikke vil trodse EU, implementerer det på en måde, så skadevirkningen bliver mindre?

Kl. 16:01

Formanden (Søren Gade):

Ordføreren.

Kl. 16:01

Anders Kronborg (S):

Den vej, jeg forstår hr. Morten Messerschmidt går ned ad nu, er jo i virkeligheden diskussionen om differentieret moms. Og i Danmark har vi jo ikke tradition for differentieret moms. Der betaler vi enten de traditionelle 25 pct., eller vi betaler ingen moms. Så hvis man skal betræde den vej, synes jeg i virkeligheden, at det er en bredere diskussion, vi sådan skal have. Der er jeg sådan set åben for og villig til, at vi kan tage de drøftelser, men jeg synes omvendt, at vi også bare skal være opmærksomme på, at det ikke bare er et quickfix, man kan tage. Og så er der jo helt tydeligt den anden mulighed, som der også har været nogle der ligesom har illustreret, for der kommer jo et provenu ind. Om det lige nøjagtig, som jeg tror SF's ordfører sagde, er omkring de der 140 mio. kr. – jeg har set nogle tal, der er lidt højere – ved jeg ikke, og om det kan bruges til at kompensere med, er i virkeligheden også en drøftelse, man kan tage her bredt i Folketinget. Så der er nogle håndtag, man kan se på.

Havde hr. Morten Messerschmidt deltaget i behandlingen af borgerforslaget, ville han vide, at der faktisk var nogle spændende forslag fra initiativtagerne til borgerforslaget, og det er der jo også fra partierne, der deltog i Skatteudvalgsmødet under den forelæggelse. Der blev faktisk rejst nogle konkrete spørgsmål, som man ser på.

Kl. 16:02

Formanden (Søren Gade):

Hr. Morten Messerschmidt.

Kl. 16:02

Morten Messerschmidt (DF):

Ordføreren må jo finde ud af, hvor han står i den her sag. Enten er man for, eller også er man imod. Og hvis man er for og synes, det er en god idé med 25 pct.s moms på ting, som er centrale for handicappedes muligheder for at komme tilbage til livet, folks muligheder for at have en sund levnedsførelse osv., så er der jo ingen grund til at kompensere noget. Og hvis man skal kompensere noget, ville det nemmeste så ikke bare være at lade være og så i hvert fald sige, at så må vi jo lave det indgreb, som fordrer den mindst mulige kompensation? Og det vil jo så være den laveste momssats. Altså, jeg synes, det er, som om ordføreren her ikke bare forsøger at sidde på to stole, men på tre stole. Kunne han ikke bare vælge én af dem?

Kl. 16:03

Formanden (Søren Gade):

Ordføreren.

Kl. 16:03

Anders Kronborg (S):

Nej, jeg synes sådan set, jeg prøver at være meget realistisk i den her debat og også være åben omkring de kompleksiteter, der er i det her. Hvis vi går ind på et spor og siger, at det her skal løses med differentieret moms, så skal man jo have en grundlæggende diskussion om, hvorvidt der også er andre områder, som der skal være differentieret moms på. Ofte har vi også her i salen diskuteret, om der skal være differentieret moms på visse fødevaretyper og visse andre ting. Det synes jeg i virkeligheden er en langt, langt større debat, som fortjener et større fokus, end at man bare siger, at fordi der her er et konkret problem, skal man lige nøjagtig alene kun for den her del begynde at arbejde med et differentieret moms-system.

Kl. 16:03

Formanden (Søren Gade):

Den næste, der har bedt om ordet, er hr. Hans Kristian Skibby.

Kl. 16:03

Hans Kristian Skibby (DD):

Tak, hr. formand. Jeg vil gerne spørge ordføreren til sådan noget relativt snusfornuftigt som sund fornuft. Nu har vi tidligere været inde på, at i Danmark har vi faktisk haft en ualmindelig god ordning for de her ydelser, hvor man har haft momsfritagelse i 56 år, siden 1967. I den mellemliggende periode er det jo ikke blevet bedre med danskernes folkesundhed. Vi bevæger os for lidt, og vi bliver gennemsnitligt lidt tykkere år for år og kommer til at ligne nogle amerikanere i bermudashorts og det hele. Synes Socialdemokraterne, at det er sund fornuft, at man nu indfører en ny regning på 200 mio. kr. på folks lyst til at bevæge sig i deres fritid?

Kl. 16:04

Formanden (Søren Gade):

Ordføreren.

Kl. 16:04

Anders Kronborg (S):

Jeg tror lige, at vi skal slå en kile igennem det og lige rette en misforståelse. Der er jo ikke tale om en regning på 200 mio. kr. alene til sport og motion. Der er jo en lang række motionsformer, der er fritaget, og som jeg sagde i min indledning, gælder det her jo også musik, og det gælder håndarbejde på aftenskolerne. Jeg understregede også meget klart og tydeligt, at det her ikke var noget, der var groet i vores baghave, men jeg anerkender også samtidig, at det sådan set er væsentligt, at de retningslinjer, der kommer fra EU, i forhold til vores forvaltningsarbejde, også følges, og den tillid har jeg til systemet. Om der så er nogle veje, vi skal prøve at se på om kan skabe nogle yderligere incitamenter for, at der f.eks., som ordføreren siger, kan gøres noget i forhold til motionen, synes jeg vi skal prøve at tage stille og roligt i forbindelse med udvalgsarbejdet. Men jeg kan bekræfte over for ordføreren, at cirkulæret for almindelig sund fornuft ikke er sat ud af kraft.

Kl. 16:05

Formanden (Søren Gade):

Hr. Hans Kristian Skibby.

Kl. 16:05

Hans Kristian Skibby (DD):

Det er så der, hvor kæden måske hopper lidt af for Socialdemokraterne, synes jeg nok. For hvis man vitterlig mener, at det her ikke er indbegrebet af sund fornuft, så kunne det måske være meget fornuftigt at prøve at finde fornuften. Det kan godt være, at den lander et andet sted, men det kunne f.eks. være ved at åbne for en politisk proces her i Folketinget og gøre det her til en lovbehandling frem for noget, der kommer som en ministeriel ting via Skattestyrelsen osv. Det er der, hvor kæden springer lidt af, og det har så vidtgående konsekvenser for så mange, mange tusind danskere, som nu kan se frem til nogle større regninger for at få lov til at bevæge sig.

Kl. 16:06

Formanden (Søren Gade):

Ordføreren.

Kl. 16:06

Anders Kronborg (S):

Men i forhold til at vurdere, om kæden er stram eller slap eller sprunget, tror jeg, det handler om, hvilken cykel man sidder på. Jeg tror nu nok, jeg vil vurdere, at hvis Danmark bare solokører, altså kører løs og ignorerer EU-Domstolen, ignorerer de anbefalinger, der kommer fra jurister, og ignorerer de anbefalinger, der kommer fra ministerielt hold, springer kæden for alvor og vi drøner ud over klippesiden. Så hvordan det spørgsmål skal besvares, tror jeg i virkeligheden afhænger af, hvem der sidder på hvilken cykel.

Kl. 16:06

Formanden (Søren Gade):

Fru Trine Pertou Mach.

Kl. 16:07

Trine Pertou Mach (EL):

Tak for det. Ordføreren siger, at det her på mange måder er vældig komplekst, og jeg medgiver gerne, at EU er vældig kompleks på en lang række områder. Men man kunne jo i det her tilfælde vælge at spørge Europa-Kommissionen om tolkningen. Altså, kunne man forestille sig, at man fra regeringens side, eller fra Socialdemokratiets side, i virkeligheden tog initiativ til, at man fik spurgt Europa-Kommissionen om en tolkning af det her direktiv, og om det her sagsområde eller de her aktører rent faktisk er omfattet? Hvad ville ordføreren sige til det? Kunne man forestille sig, at man rent faktisk spørger Europa-Kommissionen om tolkningen?

Kl. 16:07

Formanden (Søren Gade):

Ordføreren.

Kl. 16:07

Anders Kronborg (S):

Hvis ordføreren for Enhedslisten mener, at der er grundlag for, at vi skal grave et spadestik dybere, og at EU skal spørges yderligere, så vil vi ikke i et udvalgsarbejde være afvisende over for det. Det fornemmer jeg heller ikke vores skatteminister er. Derfor vil jeg da også gerne klart og tydeligt tilkendegive, at jeg virkelig håber, at der vil være et engagement til at drøfte det her beslutningsforslag i Skatteudvalget. For mit eget vedkommende kan jeg sige, og det tror jeg også jeg kan sige gælder for Venstres ordfører og Moderaternes ordfører, at vi faktisk tog det yderst seriøst, da stillerne af borgerforslaget deltog på et møde i Skatteudvalget, og det vil man også kunne se i referatet fra Skatteudvalget, hvor vi faktisk også stillede en række skriftlige spørgsmål til ministeren, og ønsker andre partier at deltage i det arbejde i Skatteudvalget, vil jeg i hvert fald ikke stille mig til hinder for, at vi kan grave et spadestik dybere i forhold til det her. Så ja, det er en imødekommelse.

Kl. 16:08

Formanden (Søren Gade):

Fru Trine Pertou Mach.

Kl. 16:08

Trine Pertou Mach (EL):

Jamen så tror jeg bare, jeg vil kvittere for, at ordføreren faktisk vil bakke op om det, når vi går videre med arbejdet i Skatteudvalget, hvor jeg jo også selv sidder. Så tak for den tilkendegivelse.

Kl. 16:08

Formanden (Søren Gade):

Ønsker ordføreren at replicere? Ja, værsgo.

Kl. 16:08

Anders Kronborg (S):

Jeg glæder mig til samarbejdet.

Kl. 16:08

Formanden (Søren Gade):

Så er der ikke flere, der har bedt om ordet. Vi siger tak til ordføreren og går videre i ordførerrækken. Jeg byder velkommen til hr. Jan E. Jørgensen fra Venstre.

Kl. 16:08

(Ordfører)

Jan E. Jørgensen (V):

Tusind tak for den varme velkomst, formand. Jeg vil godt sige en stor tak til dem, der har påtaget sig at indsamle de 50.000 underskrifter, der skal til for at få sådan et borgerforslag behandlet. Det giver os nemlig lejlighed til at forklare, hvad der er baggrunden for det her.

Vi havde også et ganske udmærket foretræde, hvor de tre regeringspartier var mødt talstærkt frem for at høre stillerne fortælle om det her forslag, og jeg vil også godt sige, at det er nogle fremragende argumenter, man er kommet med, om vigtigheden af at blive undervist i dans, fitness, musik osv. Jeg har også bemærket, at der er plakater rundtomkring i i hvert fald det københavnske byrum, hvor man argumenterer for, hvorfor det er en rigtig god idé fortsat at have momsfritagelse på de her undervisningsformer, som vi taler om.

Desværre er der nok ikke så meget, vi kan gøre, i hvert fald ikke direkte, for den juridiske vurdering er, at vi fra dansk side har anlagt en forkert fortolkning af mulighederne for momsfritagelse, og det har vi sådan set gjort i årevis. Jeg kan forstå på Hans Kristian Skibby, at vi taler mere end 50 år. Det var jeg ikke klar over, men det viser sig i hvert fald, at den fortolkning, vi har haft i Danmark, har været forkert. Det er jo superærgerligt, for vi synes, det er rigtig godt at anspore folk til at gå til dans og gå til fitness og gå til musikundervisning, og det synes vi også det er, når det foregår i privat kommercielt regi og ikke kun på aftenskoler.

Derfor er det da også noget skidt – jeg kunne godt tænke mig at bruge endnu kraftigere kraftudtryk end »skidt«, men så er jeg bekymret for, at formanden bryder ind – at de her ydelser fremover skal momspålægges. Det kommer på det nærmest værst tænkelige tidspunkt; det rammer oven i en corona, hvor mange steder har været lukket ned og mange har været afskåret fra at tjene penge på deres erhverv, og derfor er det på alle måder virkelig, virkelig ærgerligt. Samtidig er der jo tale om erhvervsdrivende, som er i en situation, hvor de er udsat for konkurrence fra aftenskoler, som er offentligt subsidieret, og den forskelsbehandling bliver altså nu endnu værre, i og med at momsfritagelsen fjernes.

Men hvorfor lader vi så ikke bare være? Jamen det gør vi ikke, fordi der desværre ikke er noget at gøre. Jeg har ikke hørt en eneste jurist sige til os, at EU tager fejl. Det har jeg ikke, og jeg har haft drøftelser med flere, og desværre ser det ud til, at EU sådan set har ret i den tolkning. Det er blevet fastlagt i nogle domme, og der er ikke så meget at gøre. Hvad kan vi så gøre? Ja, det er jo det, vi skal have drøftelser af fremover. Noget af det, som er blevet påpeget, også fra stillerne bag det her borgerforslags side, er, at man kunne indføre en differentieret moms som den, de har i Sverige; der har de en momssats på 6 pct., som jo er væsentlig lavere end 25 pct.

Det er imidlertid ikke så ligetil. For det første er der nogle it-mæssige udfordringer, som jeg personligt har lidt svært ved at forstå – altså, jeg tænker, at det vel ikke kan gøre den helt store forskel, om man skriver 6 ind i datamaten eller man skriver 25 – men jeg er blevet belært om, at det ikke er så ligetil at indføre. Men for det andet er der også et mere sådan principielt politisk problem ved at indføre differentieret moms, nemlig at det efter al sandsynlighed vil åbne en Pandoras æske, hvor alle mulige vil komme rendende og sige: Vi laver også noget rigtig, rigtig fornuftigt; vi kunne også godt tænke os en lavere momssats. Så rent politisk er det nok ikke en farbar vej at gå.

Svenskerne har så, ud over at de har en lavere momssats, også et ligningsmæssigt fradrag, sådan at man sådan set kan trække op til 5.000 svenske kroner fra, hvis man går til forskellige former for, hos dem er det vist kun idræt. Men det er noget af det, vi har spurgt til i Skatteudvalget på det møde, vi havde, altså om der er nogen muligheder for, at vi kan gå samme vej i Danmark.

Under alle omstændigheder er det meget vigtigt for Venstre, at vi får fundet en løsning – det bliver jo ikke en perfekt løsning, men den bedst mulige løsning – sådan at vi fortsat kan anspore til de her undervisningsformer, som vi altså synes er en ganske, ganske fornuftig måde, at man bruger sine penge på.

Kl. 16:13

Formanden (Søren Gade):

Tak for det. Der er to, der har bedt om ordet, og først er det hr. Hans Kristian Skibby.

Kl. 16:13

Hans Kristian Skibby (DD):

Tak, hr. formand. Man kan sige, at den ordførertale, som hr. Jan E. Jørgensen kom med, jo nok var ventet, eftersom Venstre er en del af den her mærkværdige regeringskonstellation, som Danmark skal chikaneres af i øjeblikket. Men det ændrer jo ikke på, at hvis man kigger tilbage i tiden, kan man se, at Venstre havde en fuldstændig anderledes holdning til det her spørgsmål. Vi skal ikke længere tilbage end til den  30. september 2022, hvor jeg selv deltog i et samråd i Skatteudvalget med den også nuværende skatteminister og med Venstres daværende skatteordfører, fru Louise Schack Elholm. Man havde fra Venstres side indkaldt til et samråd med skatteministeren, fordi man mente, at der da måtte kunne findes en løsning.

Hvorfor vælger Venstre at indkalde til et samråd, når man siger, sådan som ordføreren gør: Der er desværre ikke er så meget, vi kan gøre. Ordføreren siger også: Det er noget skidt. Hvorfor indkalder  Venstre så til samråd, når det er holdningen i regeringspartiet Venstre i dag?

Kl. 16:14

Formanden (Søren Gade):

Ordføreren.

Kl. 16:14

Jan E. Jørgensen (V):

Hvorfor vi indkaldte, går jeg ud fra at hr. Hans Kristian Skibby mener. Altså, vi indkaldte til samråd for at finde ud af, om der var noget at gøre. For det her er vigtigt for Venstre. Altså, vi synes virkelig, det er en brandærgerlig situation, vi står i, og derfor var det rigtig fornuftigt at indkalde skatteministeren til et samråd for at få afklaret, om der virkelig ikke var noget at gøre. Og svaret er nej. Der er ikke noget at gøre andet, end at vi selvfølgelig kan prøve at se, om vi så på anden vis kan stimulere til, at det fortsat er attraktivt at modtage undervisning i privat regi i dans, pilates og yoga, og hvad det nu ellers måtte være. Så det giver god mening at indkalde til et samråd for at blive klogere.

Kl. 16:15

Formanden (Søren Gade):

Hr. Hans Kristian Skibby.

Kl. 16:15

Hans Kristian Skibby (DD):

Der må jeg bare sige til ordføreren, at det er rent skæg og blå briller, hvad ordføreren er ude i. Det vidste Venstre udmærket på det tidspunkt, den  30. september det herrens år 2022. Der var bare den forskel, at man var i opposition. Nu er man så blevet en del af en rød-blå regering, som så skal mene noget andet end det, Venstre mente for 2 måneder siden. Det er den skinbarlige sandhed, og det synes jeg bare ordføreren skal acceptere.

Kl. 16:15

Formanden (Søren Gade):

Ordføreren.

Kl. 16:15

Jan E. Jørgensen (V):

Altså, Venstre mener, hvad enten vi sidder i regering eller i opposition, at lov og ret skal holdes. Det gør vi, og det gælder altså også EU-retten, og hvis vi fra dansk side gør noget, der er i strid med EU-retten, og det er indiskutabelt, at det er i strid med EU-retten, så er der ikke så meget at gøre. Det mener vi altså, hvad enten vi er oppositionsparti eller regeringsparti. Det kan ikke være sådan, at man kun mener, at lovgivningen skal overholdes, når man sidder i regering. Så var man i sandhed et mærkeligt parti.

Kl. 16:16

Formanden (Søren Gade):

Hr. Søren Søndergaard.

Kl. 16:16

Søren Søndergaard (EL):

Jeg skal lige være sikker på, at jeg forstod Venstres ordfører korrekt: Danmark har fejlfortolket EU-lovgivningen og haft en ulovlig praksis i årtier.

Kl. 16:16

Formanden (Søren Gade):

Ordføreren.

Kl. 16:16

Jan E. Jørgensen (V):

Det er muligt, jeg tager fejl, men det er sådan, jeg forstår det. Og nu er der så faldet nogle afgørelser ved EU-Domstolen, som viser, at sådan er det. Det er jo ikke noget, man har været opmærksom på før. Havde man været opmærksom på det tidligere, går jeg da ud fra, at man havde ændret det tidligere. Men det er de domme, der har gjort, at man er blevet opmærksom på, at vi har tolket reglerne forkert. Det er sådan, jeg har forstået det; det er muligt, jeg tager fejl.

Kl. 16:17

Formanden (Søren Gade):

Hr. Søren Søndergaard.

Kl. 16:17

Søren Søndergaard (EL):

Hvad mener Venstres ordfører det siger om retstilstanden i EU, at et medlemsland i årtier kan føre en ulovlig praksis, uden at der kommer en eneste henvendelse om det – ikke én eneste henvendelse? Og man lægger ikke engang sag an mod Danmark, man lægger sag an mod et andet land, og så skal juristerne i Danmark selv fortolke den dom – man har ikke engang sendt en åbningsskrivelse – og finde ud af, at uh, nu skal vi lave det om. Hvad siger det egentlig om retstilstanden i EU, at man årti efter årti tillader ulovligheder?

Kl. 16:17

Formanden (Søren Gade):

Ordføreren.

Kl. 16:17

Jan E. Jørgensen (V):

Det synes jeg vi skal tage i en redegørelsesdebat om EU en dag. Det er nok ikke lige tiden til så stor og principiel og vigtig en debat, selv om jeg godt kan se, at hr. Søren Søndergaard har meget lyst til at tage den.

Kl. 16:17

Formanden (Søren Gade):

Fru Trine Pertou Mach.

Kl. 16:18

Trine Pertou Mach (EL):

Tak. Jeg vil gerne høre ordføreren lidt i forlængelse af vores kollega Hans Kristian Skibbys spørgsmål. Hans Kristian Skibby spørger ind til Venstre før regeringen og Venstre i regeringen. Man har jo tidligere udtalt det her med, at man ville gå skatteministeren på klingen for at finde ud af, om det virkelig er sådan, at man skal lægge moms på priserne i fitnesscentre. Nu spurgte jeg den socialdemokratiske ordfører tidligere, om man ville være villig til at henvende sig til Europa-Kommissionen og spørge ind til den her tolkning. Hvad siger Venstre i dag til at henvende sig til Europa-Kommissionen for at høre, om den her tolkning, som man nu anlægger, er rigtig, eller den ikke er?

Kl. 16:18

Formanden (Søren Gade):

Ordføreren.

Kl. 16:18

Jan E. Jørgensen (V):

Jeg kan love for, at Venstre er gået skatteministeren på klingen i den her sag – i den grad, det kan jeg love for, og nu kigger jeg ned på skatteministeren, der smiler – for vi synes virkelig, det er ærgerligt, at vi skal gøre det her. Jeg har som sagt ikke hørt nogen juridisk betvivle, at der ikke er så meget at gøre. Det har jeg ikke. Derfor kan man sige, at der måske ikke er så meget anledning til at spørge Kommissionen, men jeg vil bestemt ikke afvise, at det kunne være en mulighed.

Jeg synes, det var noget andet, hvis der havde været en juridisk tvist og nogen havde sagt: Prøv at høre her, det her er simpelt hen ikke korrekt; den her dom handler om noget helt andet, og den vedrører ikke Danmark osv. Men det har jeg altså endnu til gode at høre. Men jeg vil ikke afvise, at vi kan prøve at blive klogere, men jeg er altså desværre forholdsvis sikker på, at resultatet næppe bliver et andet.

Kl. 16:19

Formanden (Søren Gade):

Fru Trine Pertou Mach.

Kl. 16:19

Trine Pertou Mach (EL):

Men med den måde, ordføreren svarer på, er der vel også en flig af usikkerhed om, om vi tolker det helt rigtigt, og om der kunne være en mulighed for, at det her område ikke er dækket, at vi i virkeligheden ikke tolker det korrekt. Jeg er bare nødt til at spørge igen, fordi det jo fra Venstres side før regeringsdeltagelsen faktisk var dem ret magtpåliggende, at man diskuterede det her og netop ville gå skatteministeren på klingen, men også at det var utrolig skidt for den danske folkesundhed, at man nu pludselig skulle til at betale ekstra for at gå til motion eller fitness. Mener ordføreren ikke, at den her sag stadig væk er så vigtig, at man skal prioritere at gå så langt, som man overhovedet kan, for at finde ud af, om vi overtolker den måde, som EU-dommene gælder det her område på?

Kl. 16:20

Formanden (Søren Gade):

Ordføreren.

Kl. 16:20

Jan E. Jørgensen (V):

Vi synes fortsat, at den her sag er meget vigtig, og vi synes fortsat, at det virkelig er noget skidt, at priserne kommer til at stige på undervisning i idræt og musik og dans osv. Vi synes virkelig, det er noget skidt.

Jeg har bare ikke den store optimisme, i forhold til at vi får et andet svar fra EU, desværre. Nu er der ikke noget, der hedder mere end 100 pct., vel, så det vil være lidt fjollet, men hvis vi kan gøre det for at være sådan helt, helt sikre på, at det nu er den rigtige tolkning, så vil jeg ikke afvise, at det kunne være en farbar vej. Men jeg tror bare, det ville være mere interessant at se på, hvad vi kan gøre i stedet. Det tror jeg sådan set er mere hensigtsmæssigt.

Kl. 16:21

Formanden (Søren Gade):

Hr. Morten Messerschmidt.

Kl. 16:21

Morten Messerschmidt (DF):

Tak for en fin tale og jo også mange rosende ord til borgerne, der står bag det her. Nu har jeg jo haft mange gode debatter med ordføreren om EU-spørgsmålet, som vi ser lidt forskelligt på, men hvor hr. Jan E. Jørgensens svar, hver gang man har rejst en kritisk bemærkning om samarbejdet i Bruxelles, har været, at det handler om at være med, således at man kan få indflydelse. Der vil jeg så bare gerne høre, hvad hr. Jan E. Jørgensens plan er.

Nu er der faldet en dom, og hr. Jan E. Jørgensens kollega i Europa-Parlamentet kan jo ikke rejse et forslag – det vil formanden, der just har siddet som europaparlamentsmedlem, kunne fortælle om – det kan kun Kommissionen, og der er jo ikke en kommissær fra Danmark fra nogen af regeringspartierne. Så hvad er planen, hr. Jan E. Jørgensen? Hvordan er det nu, den indflydelse, som hr. Jan E. Jørgensen har solgt dansk suverænitet for at få på det her område, skal bruges til at skabe en ny retstilstand?

Kl. 16:22

Formanden (Søren Gade):

Ordføreren.

Kl. 16:22

Jan E. Jørgensen (V):

Jamen nu får hr. Morten Messerschmidt det til at lyde, som om man fra EU's side ikke godt kan se fornuften i at få flere mennesker til at dyrke motion og blive undervist i musik osv. Det kan man godt, og det er jo netop derfor, der er en mulighed for, at man kan lave differentieret moms, altså at man kan lave en momssats i Danmark på 6 pct. Så det er jo sådan set noget, der er opmærksomhed på fra EU's side, altså at man siger, at det er måden, det kan gøres på, fordi man anerkender, at det sådan set er ret fornuftigt.

Der har vi så i Danmark den holdning – det har vi i hvert fald haft hidtil, og jeg ved ikke, om Dansk Folkeparti mener noget andet – at det her med at have differentierede momssatser er uheldigt, fordi man så får et pres af en anden verden, for at vi skal fritage økologiske varer, bleer, hygiejnebind, og hvad ved jeg. Derfor har vi også hidtil været afvisende over for at benytte den mulighed, som EU giver, nemlig at man kan lave differentieret moms. Så det er også derfor, jeg siger, at det måske var mere interessant at se på fradragsmuligheden.

Kl. 16:23

Formanden (Søren Gade):

Hr. Morten Messerschmidt.

Kl. 16:23

Morten Messerschmidt (DF):

Jo, men kunne vi så ikke bare sige, at man satte momssatsen på 0? Altså, det er der jo andre varer i Danmark der har. Jeg mindes, at bøger har det, at aviser har det, der er flere ting i Danmark, som har en 0-momssats, og det ville jo være en løsning.

Men jeg synes ikke rigtig, hr. Jan E. Jørgensen kommer ind på sagen. Altså, at vi kan gøre noget i Danmark for at rydde op efter EU, der skaber en dårligere retstilstand, er jo ikke ligefrem et svar på, hvordan hr. Jan E. Jørgensen agter at udøve Danmarks indflydelse i EU på at trække EU i en fornuftigere retning, nemlig simpelt hen bare at lade være med at have moms på fitness, sport og dans.

Kl. 16:24

Formanden (Søren Gade):

Ordføreren.

Kl. 16:24

Jan E. Jørgensen (V):

Altså, det er, som om hr. Morten Messerschmidt slet ikke har forstået, hvad den her sag går ud på. Den går ud på, at vi ikke må have 0 pct. moms, men vi må godt have 6 pct. moms. Det er den lavest tilladte momssats på det her område, og det er korrekt, at der ikke er moms på aviser. Men det er ikke korrekt, at der ikke er moms på bøger. På bøger er der 25 pct. moms.

Så ordføreren står bare og slynger alt muligt ud, altså som trukket ned fra luften. Og der skulle jeg til at bruge direkte tiltale, og det må jeg ikke, så vi stopper her.

Kl. 16:24

Formanden (Søren Gade):

Der er ikke flere, der har bedt om ordet. Vi siger tak til ordføreren og går videre i ordførerrækken, og her siger jeg velkommen til hr. Mohammad Rona fra Moderaterne.

Kl. 16:24

(Ordfører)

Mohammad Rona (M):

Tak for det. Jeg vil være ærlig og sige, at jeg på mange måder har sympati for borgerforslaget. I dette tilfælde handler det om, at man har en oprigtig bekymring for befolkningens sundhed. Det kan jeg godt sætte mig ind i. Samtidig skal der heller ikke herske nogen tvivl om, at vi i Moderaterne heller ikke ønsker at udvide momspligten for private undervisningstilbud. EU-Domstolen har imidlertid afsagt en række domme, der fastslår, hvad der kan og ikke kan omfattes af EU's momsfritagelse for undervisning.

Den danske momslovgivning er imidlertid baseret på fælles EU-momsregler, og Danmark og de øvrige EU-lande er forpligtet til at indrette sig efter EU-lovgivning, herunder EU-Domstolens fastlagte praksis. Skatteforvaltningen følger løbende op på EU-domme, hvilket kan nødvendiggøre en ændring eller en justering af den eksisterende nationale administrative praksis.

Jeg har som sagt stor sympati for forslaget, men vi kan ikke bakke op om borgerforslaget.

Kl. 16:25

Formanden (Søren Gade):

Tak for det. Og der er ikke nogen, der har bedt om ordet, så vi siger tak til ordføreren og går videre i ordførerrækken, og jeg byder velkommen til hr. Sigurd Agersnap fra Socialistisk Folkeparti.

Kl. 16:26

(Ordfører)

Sigurd Agersnap (SF):

Tak for ordet. I SF er vi rigtig glade for borgerforslag, det er vi generelt; de er en berigelse for demokratiet, og det er en berigelse, at spørgsmål kan diskuteres her i salen, uden at initiativet behøver at komme fra os politikere. Det sætter vi altid pris på. Men den her gang må jeg indrømme, at vi er særlig glade for at behandle netop det her borgerforslag. Det er ikke kun, fordi sagen er vigtig for rigtig mange mennesker, eller fordi vi er helt enige med stillerne og de mere end 50.000 støttere i, at alt for mange danskere er i mistrivsel, og at sundhedsfremmende fritidsaktiviteter er væsentligt for at forbedre både den fysiske og mentale sundhed, men det er også, fordi tidspunktet er særdeles velvalgt. Vi mener, at det principielt er rigtigt, at vi får en demokratisk debat om implikationerne af den momspligt, som Skattestyrelsen med et nyt styresignal vil indføre. Det spørgsmål skal ikke bare behandles som et ændret styresignal i en styrelse, men det fortjener en ordentlig diskussion, også i Folketinget. Derfor støtter vi, at vi med dette beslutningsforslag får den diskussion.

Vi skal fra politisk hold gøre alt, hvad vi kan, for at styrke folkesundheden og forebyggelsen af bl.a. livsstilssygdomme. Det ligger i SF's dna, at vi tror på forebyggelse; at vi med en tidlig indsats kan undgå, at problemer opstår, uanset om det er i forhold til ordentlige normeringer i daginstitutionerne, en tidlig indsats mod mistrivsel i skolen eller en rabat på idræts-, motions- og sportstilbud, som holder os aktive og modvirker sygdomme og skavanker. Af samme årsag ønsker vi ikke, at momspligten medfører færre idræts- og motionstilbud i danskernes hverdag. Her er vi helt enige med stillerne af borgerforslaget i intentionerne. Momspligten risikerer at få konsekvenser for ældre, der går på yogahold, den unge, der går til crossfit, eller moren, hvis børn er flyttet hjemmefra, og som nu genoptager sin musikundervisning. Det er grupper, hvor ikke alle har råd til træning, hvis undervisningen pålægges 25 pct. moms, for det vil unægtelig hæve prisen, og det er også grupper, hvor nogle vil vælge træningen fra.

Skatteministeriets vurdering er så, at EU-dommen er klar og tydelig, og selvfølgelig skal vi have en dansk momspraksis, som er i overensstemmelse med EU-retten. Jeg har ligesom den tidligere ordfører for Venstre heller ikke hørt jurister, der udtaler sig i uoverensstemmelse hermed. Vi har haft en bred fortolkning af undervisningsformål, som kunne fritages for moms. Men det skal heller ikke gøre, at formålet, som vi her i salen alle gerne vil støtte, som jeg hører det, nemlig at man får rørt sig, kan gå til yoga, crossfit eller musikundervisning, uden at det koster en formue, går tabt.

Derfor håber vi i SF, at regeringen vil behandle dette spørgsmål som en reel diskussion i Folketinget og som et reelt lovforslag vedrørende styresignalet. Så kan vi få en diskussion af, hvordan vi kan minimumsimplementere momspligten, men vi kan også indgå i en forhandlingsproces, i forhold til hvordan vi håndterer provenuet fra momsen. Skatteministeriet forventer et provenu for statskassen på 140 mio. kr. efter den såkaldte ændrede adfærd, og de penge mener vi skal bruges på, at det ikke bliver markant dyrere for danskerne at dyrke motion eller at have holdundervisning, og at der ikke kommer markant færre tilbud. Der er flere muligheder for, hvordan man gør det konkret, og det er vi helt åbne for at drøfte, men vi mener, at vi også bør have den drøftelse i Folketinget. Sådan en forhandling mener vi også er ret og rimelig, når man ændrer en praksis, som har eksisteret i, nu vil jeg sige rigtig mange år – hr. Hans Kristian Skibby sagde tidligere mere end 50 år – og som har vidtrækkende konsekvenser for branchen.

Derfor håber vi meget i SF, at regeringen vil indkalde til en parlamentarisk lovbehandling af momspålæggelsen på undervisning, når man har fået alle høringssvar og har fået drøftet styresignalet. Men vi kan ikke støtte borgerforslaget, som det ligger her, fordi vi selvfølgelig er nødt til at have en momspraksis, som følger EU-dommene, i Danmark. Tak.

Kl. 16:30

Formanden (Søren Gade):

Vi siger tak til ordføreren og går videre i ordførerrækken. Jeg byder velkommen til hr. Hans Kristian Skibby fra Danmarksdemokraterne.

Kl. 16:30

(Ordfører)

Hans Kristian Skibby (DD):

Tak, formand. Jeg ved næsten ikke, om man skal le eller græde, i forhold til at det overhovedet er blevet nødvendigt, at der skal fremsættes borgerforslag om det, der er indeholdt i det her borgerforslag, nemlig at man ønsker at indføre en moms på idræt – moms på, at folk bevæger sig i deres fritid. Det omhandler en ordning, man har haft i Danmark med fuld tilfredshed siden 1967. Så jeg ved ikke, om man skal grine eller græde – jeg har mest lyst til det sidste. Jeg synes i hvert fald, det er bundærgerligt, at man vælger at ødelægge noget, der fungerer. Men når noget fungerer godt, skal det splittes ad.

Så har undskyldningen jo været, at det er, fordi der er kommet en EU-dom. Og der spørger vi bare i Danmarksdemokraterne: Er der kommet en EU-dom imod Danmark? Nej. Er der kommet en EU-dom imod dansk momslovgivning? Nej. Er der kommet en åbningsskrivelse fra EU til den danske skatteminister? Nej, det er der heller ikke. Er der rejst nogen sager over for Danmark omkring vores praksis i dag? Nej, det er der heller ikke. Alligevel vælger regeringen tilsyneladende at ville gennemføre det her med et ændret styresignal gennem Skattestyrelsen uden almindelig formel lovbehandling her i Folketinget. Det er der, hvor kæden springer fuldstændig af. Vi forstår i Danmarksdemokraterne ikke, at det skal være en måde at håndtere det på.

Jeg er helt med på, at der kan være ting, der skal undersøges osv., men man gør det ikke ordentligt, hvis man bare ligesom henholder sig til, at fordi der findes nogle EU-domme omkring surferskoler og køreskoler, kan man ligesom lave et juridisk responsum i Skatteministeriet, hvor man siger, at så må det også gælde for danske danseskoler og det, de har opereret efter siden 1967. Det synes vi ikke er en rigtig måde at gøre det på. Vi synes i Danmarksdemokraterne, at man i det mindste skal vise skyldigt hensyn til de mange virksomheder, de mange kunder, de mange borgere, de mange forældre, som betaler for, at deres børn kan gå til idræt – også for, at de selv kan dyrke zumba og pilates og have fitnessabonnementer og alt muligt andet.

Hvis man gennemfører den her praksisændring, har det en sådan karakter, at det efter vores opfattelse skal overgå til en reel lovgivningsmæssig behandling her i Folketinget. Og det giver også mening, at Folketinget høres, når de folkevalgte gentagne gange aktivt vedtager momsfritagelser eller ikke momsfritagelser for de ydelser, der nu skal pålægges moms. Alternativet til det her vil jo være, at der i praksis vil være styresignaler, som er i modstrid med den nugældende lovgivning, hvilket bryder med legalitetsprincippet og gør læsning af lovgivningen mere avanceret. Og det synes jeg måske at skatteministeren og regeringen grundigt og kyndigt burde overveje i forhold til netop legalitetsprincippet. For det er i hvert fald et af de steder, hvor der er organisationer i Danmark, bl.a. Dansk Erhverv, der har udtrykt bekymring om den del af det og den tilgang til det.

Derfor synes vi i Danmarksdemokraterne, at det er principielt vigtigt og ordentligt, at det her bliver gennemført med skyldig respekt for og hensyntagen til de mange berørte. Og det gør man altså ikke ved at gøre det via en form for bemyndigelse gennem Skattestyrelsen. Det gøres ved, at det er her i Folketinget, hvor vi har et Skatteudvalg, og hvor vi har nogle politikere, som har mulighed for at stille alle de spørgsmål, som vi ønsker der skal belyses, og det gør man ikke på den her måde.

Nu sagde ministeren før, at man stadig væk var i proces, og at der stadig væk var afgørende spørgsmål. Det noterede jeg mig at ministeren sagde i sin ministertale, og det er også fint nok. Men der vil vi i Danmarksdemokraterne så anbefale, at den proces måske skulle indbefatte en lidt mere nøgtern vurdering af, om ikke det giver rimelig god mening, at man inddrager Folketinget, parlamentet, demokratiet, folkestyret i, at det her ikke bare med et pennestrøg skal ændres uden om de folkevalgte, efter at det har virket upåklageligt siden 1967.

Det er ærgerligt, at det er sådan, det ser ud til at kunne gå, især hvis man kigger på partiet Venstre, som jo nu i mellemtiden er blevet en del af den nye regering – forstå det, hvem der forstå det kan – for Venstre indkaldte selv til samråd om nøjagtig den her problemstilling den 22. september 2022. Der var det den nuværende kirkeminister, fru Louise Schack Elholm, som var skatteordfører for Venstre, og hun har bl.a. udtalt, at det er noget, man er dybt bekymret over fra Venstres side. Derfor er det jo underligt, at man nu lige pludselig synes, at det hele er fryd og gammen. Men det må Venstre selvfølgelig selv stå på mål for.

Vi ønsker bare, at regeringen tager det til sig, og at vi får det her til politisk lovbehandling i Folketinget. Tak.

Kl. 16:35

Formanden (Søren Gade):

Tak. Der er en enkelt kort bemærkning fra hr. Anders Kronborg.

Kl. 16:35

Anders Kronborg (S):

Tusind tak for det. Jeg fik lige skrevet lidt af det, som ordføreren sagde, ned, og hvis jeg ikke tager meget fejl, siger ordføreren sådan helt generelt i forhold til moms på idræt, at han er meget forarget over, at der bliver lagt moms på, at folk bevæger sig. Så kunne jeg godt tænke mig at spørge Danmarksdemokraterne helt generelt: Er Danmarksdemokraterne imod, at der helt generelt er moms på f.eks. fitnessabonnementer i Danmark?

Kl. 16:36

Formanden (Søren Gade):

Ordføreren.

Kl. 16:36

Hans Kristian Skibby (DD):

Vi er i hvert fald imod, at man skal ændre på den praksis, der er i dag. Og så er det rigtigt, at der er nogle abonnementstyper, hvor der er moms på, og hvor der ikke er. Men det, der ligger i det her borgerforslag, er de ændringer, som regeringen lægger op til, altså det her ændrede styresignal, hvor det så vil få nogle konsekvenser for en række af modellerne for fitness, lektiehjælp, danseskoler og alle de andre steder, hvordan man agerer inden for det. Og det er der, hvor vi har en stor bekymring.

Kl. 16:36

Formanden (Søren Gade):

Hr. Anders Kronborg.

Kl. 16:36

Anders Kronborg (S):

Ja, for der er jo moms på fitness i dag. Det, som det her ændrer, er moms på undervisning.

Så er ordføreren meget inde på det her med lovgivningspraksis osv. Nu sagde jeg i min tale, at der var meget stort ekko, da vi stillede spørgsmål i Skatteudvalget – der var meget lidt engagement. Jeg kunne f.eks. ikke se ordføreren i forbindelse med det foretræde, som dem, der stod bag beslutningsforslaget, deltog i. Så jeg vil da bare spørge ordføreren, om ordføreren har tænkt sig at deltage i den videre behandling. Eller er det kun her på talerstolen, hvor tv-kameraerne kører, at ordføreren svinger sig op i lianerne?

Kl. 16:37

Formanden (Søren Gade):

Ordføreren.

Kl. 16:37

Hans Kristian Skibby (DD):

Nu ved jeg ikke, om jeg svinger rundt i lianer. Hvis du spørger hjemme ved min kone, vil hun nok sige, at det skal jeg lade være med, for det går bare galt – både for træerne og for mig selv. Men det ændrer ikke på, at vi naturligvis deltager i det politiske arbejde alle de steder, hvor det er, også hvor der er samråd og alt muligt andet. Og jeg deltog så sandelig også i det samråd, der var i Skatteudvalget i september 2022, hvor vi netop havde skatteministeren inde for at få lejlighed til at stille alle de her principielle spørgsmål om den her sag. Det, der er sket siden, er tilsyneladende, at den stadig væk bare er i proces. Sådan må det være.

Kl. 16:38

Formanden (Søren Gade):

Hr. Jan E. Jørgensen.

Kl. 16:38

Jan E. Jørgensen (V):

Jeg vil godt følge op på min kollegas spørgsmål, for Danmarksdemokraterne har ikke deltaget i behandlingen af det her forslag. Og det behøver man ikke være så ked af, for det er der ikke nogen af de andre oppositionspartier der har. De eneste partier, der var til stede, var de tre regeringspartier, og det er lidt ærgerligt, for det er jo under udvalgsbehandlingen, vi har mulighed for eksempelvis at stille spørgsmål, få afklaret ting, få stillet spørgsmål ovre i Skatteministeriet osv.

Så bare for at følge op vil jeg spørge: Taler man i oppositionen sammen om det her? Altså, er der en intention om at deltage lidt mere aktivt fremover? For det er vigtigt.

Kl. 16:38

Formanden (Søren Gade):

Ordføreren.

Kl. 16:38

Hans Kristian Skibby (DD):

Nu ved jeg ikke, hvad det er for en tangent, den gode hr. Jan E. Jørgensen bevæger sig ud ad. Det må man jo selvfølgelig også selv om. Jeg kan bare sige, at de steder, hvor de her ting bliver behandlet, deltager Danmarksdemokraterne lige såvel som alle mulige andre partier, og det gør vi også i forhold til det her. Som jeg siger: Sagen har været i samråd i Skatteudvalget, hvor jeg også deltog. Og så skal jeg jo ikke stå til ansvar over for Jan E. Jørgensen for, hvordan min kalender er sat sammen. Jeg kan bare fortælle, at ofte er der møder både i Skatteudvalget og i Miljø- og Fødevareudvalget, hvor jeg er formand. Så kan man altså af gode grunde ikke have sin bagdel placeret to forskellige steder på en og samme tid.

Kl. 16:39

Formanden (Søren Gade):

Hr. Jan E. Jørgensen.

Kl. 16:39

Jan E. Jørgensen (V):

Det har jeg har sådan set fuld forståelse for. Men der deltog dog tre medlemmer fra Venstres folketingsgruppe, to medlemmer fra Socialdemokratiets folketingsgruppe og to medlemmer fra Moderaternes folketingsgruppe, og der var ikke et eneste medlem af oppositionspartierne til stede. Altså, det er dog alligevel besynderligt, at der ikke var i det mindste bare én politiker fra et af oppositionspartierne, der havde mulighed for at deltage. Det var sådan set bare det, der undrede mig.

Kl. 16:39

Formanden (Søren Gade):

Ordføreren.

Kl. 16:39

Hans Kristian Skibby (DD):

Jeg oplever såmænd, at jeg godt kan forstå ironien hos hr. Jan E. Jørgensen. Og sådan er det jo, når man bliver lidt stødt på sine egne manchetter. Så kan man godt komme til at gå ind og kigge på nogle andre ting.

Jeg kan kun gentage, hvad jeg også tidligere har sagt om de spørgsmål, og det er, at jeg sådan set som skatteordfører, og også, mens jeg var løsgænger her i Folketinget, har deltaget i det samråd, der var i Skatteudvalget omkring lige nøjagtig det her med indførelse af moms på undervisningsdelen. Og det var et samråd, der var indkaldt af spørgerens eget parti, hvor man dengang havde en helt anden holdning i partiet Venstre.

Kl. 16:40

Formanden (Søren Gade):

Hr. Søren Søndergaard.

Kl. 16:40

Søren Søndergaard (EL):

Kan hr. Hans Kristian Skibby bekræfte, at man godt kan følge udvalgsarbejdet på andre måder end at sidde med ved et konkret udvalgsmøde? Og hvad er ordførerens holdning til, at den kritik, der nu rejses, om, at man ikke har været med ved et eneste konkret udvalgsmøde, rejses af partier, som jo i Europaudvalget har siddet og godkendt et mandat, hvor det her blev muligt, uden at gøre indsigelser og dermed har stemt for det? Altså, når vi nu er ude i den her mærkelige diskussion, vil jeg spørge: Hvad er værst?

Jeg vil slet ikke gennemgå, hvem der var til stede ved det Europaudvalgsmøde, hr. Jan E. Jørgensen, det kunne jeg ikke drømme om, for vi ved jo alle sammen godt, at der kan være årsager til, at man ikke er til stede ved det ene og det andet møde. Men er det værste da ikke, at når man kommer til at skulle trykke på knapperne, når afgørelsen skal træffes, vælger man forkert? Er ordføreren enig med mig i det?

Kl. 16:41

Formanden (Søren Gade):

Ordføreren.

Kl. 16:41

Hans Kristian Skibby (DD):

Jeg skal jo ikke tillægge andre partier motiver og grunde for, hvordan de prioriterer deres dagligdag og deres kalenderstyring. Det vil jeg altså lade være op til Tingets medlemmer – der er 179 af slagsen herinde – og jeg tror faktisk, at der er mange, der har pressede kalendere. Det oplever jeg faktisk selv, for jeg har fire ordførerskaber, og sådan må det nu engang bare være.

Jeg synes måske mere, at den kritik, der bliver fremført, er et tegn på, at man er lidt presset, og så skal man finde nogle andre finurlige argumenter for ligesom at insinuere, at andre ikke passer deres arbejde. Jeg synes, det er ærgerligt, at vi er sunket så dybt i vores argumentation, når kendsgerningen jo bare er, at vi her har et borgerforslag, som tager udgangspunkt i en absurd tilstand, hvor man vil ændre på noget, der har fungeret rigtig godt i 56 år. Det er sådan set sagens kerne, og det er noget, som partiet Venstre i øvrigt har støttet, og som man ikke ville ændre på – det mente man i hvert fald tilbage i september, hvor der var et samråd i Skatteudvalget, hvor jeg deltog; der havde man en anden holdning til den her sag.

Kl. 16:42

Formanden (Søren Gade):

Hr. Søren Søndergaard frafalder. Så siger vi tak til ordføreren og går videre i ordførerrækken. Jeg byder velkommen til hr. Steffen W. Frølund fra Liberal Alliance.

Kl. 16:42

(Ordfører)

Steffen W. Frølund (LA):

Tak, for det, formand. Og tak for et yderst relevant borgerforslag. I Liberal Alliance synes vi som udgangspunkt, at Danmark skal følge EU-direktiver og herunder domsafsigelser, som indskærper tolkninger. Vi synes dog også, det er helt urimeligt, at danskerne skal betale mere i skat – de bliver i forvejen flået rigeligt. Vi ser positivt på borgerforslaget, vel vidende at hvis vi var et regeringsparti, måtte vi jo desværre nok indordne os under det her EU-direktiv og domsafsigelsen. Vi har dog et ønske om at finde frem til en EU-venlig implementering af ånden i borgerforslaget. Det betyder bl.a., at vi synes, at man skulle se, om man kunne finde ud af at allokere provenuet fra det nye styresignal direkte ind i en sænkning af de skatter, som danskerne i forvejen betaler på et rekordhøjt niveau. Så vi støtter også det, som SF og K støtter, nemlig ønsket om at ophøje styresignalet til en lovbehandling. Tak.

Kl. 16:43

Formanden (Søren Gade):

Tak for det. Der er ikke nogen, der har bedt om ordet, så vi siger tak til ordføreren og går videre i ordførerrækken. Jeg giver ordet til hr. Rasmus Jarlov fra Det Konservative Folkeparti.

Kl. 16:44

(Ordfører)

Rasmus Jarlov (KF):

Tak. Jeg vil også takke borgerne bag borgerforslaget for at have gjort det her til en debat i Folketingssalen. Hvis ikke der havde været et borgerforslag, havde vi slet ikke haft den her debat, så havde vi bare kørt det igennem som en administrativ ændring, og det synes vi grundlæggende er forkert. Det er så stor en ændring, som har så store konsekvenser for så mange mennesker, at det bør være noget, som Folketinget tager stilling til og stemmer igennem.

Så siger skatteministeren, at vi jo skal følge EU-lovgivningen, men det forstår jeg ikke rigtigt som et argument imod at behandle det her som et lovforslag, for der er jo rigtig mange direktiver, ordrer fra EU, som vi stemmer igennem i form af lovforslag. Så det er et politisk valg her, at regeringen ikke ønsker, at det skal behandles som et lovforslag med den grundighed, som der er i den proces, og at man i stedet bare forsøger at køre det igennem administrativt. Det efterlader os jo ikke med så mange muligheder for at påvirke processen andet, end at vi kan stemme ja til borgerforslaget, og det vil jeg så tro vi ender med at gøre, men vi vil altså gerne opfordre regeringen til at lave en mere grundig proces og behandle det her som et lovforslag, som det fortjener.

Vi synes, det er rigtig ærgerligt, hvis vi ender i den situation, at man inden for rigtig mange typer af undervisning lige pludselig skal stå med den meget store økonomiske udfordring, og at rigtig mange borgere skal stå med en ekstraregning for at modtage undervisning. Det kan ikke være hensigten fra nogens side, og derfor havde vi da også ønsket, at man i EU havde kæmpet mere for at undgå den her situation. Jeg synes, at hr. Søren Søndergaard har haft nogle gode pointer om den proces, der har været undervejs, og mangel på forsøg på at kæmpe imod det her, og jeg synes også, det er interessant at notere sig, at der ikke har været en henvendelse fra EU, men at vi alene retter ind, på grund af at man er blevet opmærksom på noget, siger man, i Skatteministeriet. Det minder jo rigtig meget om den diskussion, vi også har om moms på kultur, hvor vi i øvrigt står i den nøjagtig samme situation. I den her sag virker det dog, som om der er en bedre sag for regeringen, vil jeg sige, for vi har jo ikke ligesom i den anden sag fået lavet en vurdering, som går imod regeringens. Så indtil videre må vi lægge til grund, at det nok er rigtigt, at EU-retten er sådan, at der bør være en eller anden form for moms på undervisningsaktiviteter.

Så er vi i øvrigt enige i, at man bør gøre noget andet – og det er derfor, vi gerne vil have et lovforslag – der så kompenserer, hvis det bliver nødvendigt at indføre moms på kultur, og så vil vi gerne have, at undervisningsaktiviteter på en eller anden anden måde bliver kompenseret for det.

Så hovedbudskabet herfra er altså igen at opfordre regeringen til at få lavet en lovgivningsproces, så vi kan få behandlet det her så grundigt, som det fortjener, med de muligheder, der er undervejs, for, at Folketinget kan påvirke processen, i stedet for at det køres igennem administrativt. Hvis ikke det sker, vil vi nok være nødsaget til at stemme for borgerforslaget, selv om det jo er meget kort og ret firkantet på den her måde at sige, at vi blæser på EU-lovgivningen, og så siger vi bare nej til at indføre moms på undervisning. Det ønsker vi egentlig ikke, for vi ønsker ikke at gå imod EU-retten, men hvis ikke vi har mulighed for på anden måde at kunne påvirke processen, er det nok der, vi kommer til at lande.

Kl. 16:47

Formanden (Søren Gade):

Tak for det. Der er en enkelt bemærkning. Hr. Jan E. Jørgensen.

Kl. 16:47

Jan E. Jørgensen (V):

Det giver jo ikke nogen mening. Man kan jo ikke stå og sige, at man anerkender, at vi EU-retligt er forpligtet til at pålægge moms, og så i samme sætning sige, at man vil stemme for et borgerforslag, hvor der ikke bliver pålagt moms. Så Det Konservative Folkepartis ordfører står nu og her og siger, at man er villig til at stemme for noget, som man ved er ulovligt. Det var forhåbentlig en fortalelse.

Kl. 16:48

Formanden (Søren Gade):

Ordføreren.

Kl. 16:48

Rasmus Jarlov (KF):

Jeg har stor tiltro til, at alle, der hørte mit indlæg, vil føle, at det gav god mening, hvis man har en positiv vilje til det. Som sagt vil vi opfordre regeringen til, at vi behandler det som et lovforslag, hvor vi får mulighed for at påvirke det, og det håber vi meget regeringen vil lytte til, fordi det grundlæggende vil være det demokratisk rigtige, at vi behandler det i Folketinget, i stedet for at det kører administrativt igennem.

Kl. 16:48

Formanden (Søren Gade):

Hr. Jan E. Jørgensen.

Kl. 16:48

Jan E. Jørgensen (V):

Nej, det giver ikke god mening. Jeg tænker så på, hvad Det Konservative Folkeparti har sagt tidligere, eksempelvis da vi havde sagen om kunstnermoms, hvor vi blev skoset for ikke at ville følge, hvad man regnede med var EU-retten, men hvor vi så siden, i hvert fald via et notat fra Henrik Øe, bestilt af Folketinget, fik medhold. Men her er der enighed, også hos Det Konservative Folkepartis ordfører, om, at vi er nødt til at pålægge moms, men alligevel står man og siger, at man har tænkt sig at stemme for et borgerforslag, der siger, at der ikke skal pålægges moms. Hvad er logikken i det?

Kl. 16:49

Formanden (Søren Gade):

Ordføreren.

Kl. 16:49

Rasmus Jarlov (KF):

Når man bare siger, at det ikke giver mening, hvad jeg siger, er jeg nok nødt til at henholde mig til, at jeg kan forklare det for hr. Jan E. Jørgensen, men jeg kan ikke forstå det for hr. Jan E. Jørgensen. Jeg synes, jeg er kommet med en god forklaring på vores position.

Kl. 16:49

Formanden (Søren Gade):

Der er ikke flere, der har bedt om ordet, og vi siger tak til ordføreren. Vi går videre i ordførerrækken, og jeg giver nu ordet til fru Trine Pertou Mach fra Enhedslisten.

Kl. 16:49

(Ordfører)

Trine Pertou Mach (EL):

Først og fremmest tak til de borgere, der har stillet det her borgerforslag og skaffet alle de underskrifter, der skulle til for at skabe forudsætningen for, at vi kan have den her vigtige diskussion i Folketingssalen i dag. Vi bakker fra Enhedslistens side op om borgerforslaget. Holdundervisning fra private udbydere til f.eks. dans og fitness har været momsfritaget i årtier, og det skal ikke ændres, hvis det er op til os, fordi det så åbenlyst ville være til skade for både trivsel og folkesundhed. Derudover er det jo mildest talt virkelig dårlig timing i en tid, hvor mange, mange danskere er hårdt pressede på pengepungen på grund af inflationen – det er ligesom ikke nu, det skal gøres dyrere at gå til fitnesshold eller dans.

Nu har vi været igennem en runde af spørgsmål og svar fra ordfører til ordfører, men jeg vil alligevel gentage, at skatteministeren i både den nuværende regering, men også i den tidligere socialdemokratiske regering, jo flere gange har udtalt, at det ikke er regeringens ønske at lægge moms på undervisning i fitnesscentre eller anden undervisning. Derfor er det også glædeligt, hvis debatten står til troende, at man fra ministerens side og fra regeringens side i virkeligheden er interesserede i at undersøge det her til bunds og tage de første skridt, som kunne være at spørge Europa-Kommissionen om, hvordan man rent faktisk tolker det her. Det var i hvert fald det, jeg kunne forstå de to ordførere fra Socialdemokratiet og Venstre tidligere i dag gav udtryk for.

Det er jo ærlig talt svært at se argumenterne for, at det her område ikke kan momsfritages. Det er ikke ligefrem konkurrenceforvridningen, der kan bruges som argument. Altså, det er jo alt andet lige en aktivitet, der ikke handles hen over grænsen, uagtet at der måske er en enkelt tysker, der har lyst til at gå til zumba i Danmark, men det er lidt svært at se noget, som reelt er konkurrenceforvridende i det her.

Så vi vil glæde os til den videre behandling, og som flere kolleger her fra talerstolen har sagt, vil det være godt at få en reel diskussion af det her borgerforslag og få det behandlet som et lovforslag, ikke bare på grund af den fysiske og mentale folkesundhed i Danmark, men fordi det er en vigtig diskussion. Og det er vigtigt at få undersøgt til bunds, om der rent faktisk er et sted, hvor vi overfortolker de domme, der har været, så vi kan få et ordentligt svar fra Europa-Kommissionen på, hvordan det her skal forstås.

Kl. 16:52

Formanden (Søren Gade):

Tak for det. Der er ikke nogen, der har bedt om ordet, så vi siger tak til ordføreren. Vi går videre i ordførerrækken, og jeg giver nu ordet til hr. Morten Messerschmidt fra Dansk Folkeparti.

Kl. 16:52

(Ordfører)

Morten Messerschmidt (DF):

Tak, formand. Sagen her påkalder sig interesse fra rigtig, rigtig mange vinkler, og jeg vil til en indledning ligesom andre først og fremmest takke den borgergruppe, som har kastet sig ind i sagen og har samlet de fornødne godt 50.000 underskrifter. Det er rigtig godt, alene for at vi kan have den her debat i dag, hvor man får skilt fårene fra bukkene, og så kan tilskuerne jo selv afgøre, hvem der er hvem. Havde man ikke haft det her borgerforslag, havde vi slet ikke haft den her drøftelse, al den stund det er noget, som regeringen har tænkt sig sådan at fifle igennem i smug. Det kommer så ikke til at ske, og det er i hvert fald rart, at vi nu kender de forskellige partiers positioner.

Det er jo både i forhold til det principielle om, at EU altså nu føler sig beføjet til endnu et område, som man kaster ind under fællesskabsreguleringen, dvs. et område, hvor vi i Folketinget ikke længere må bestemme – man må efterhånden spørge sig selv, hvor mange vælgere der egentlig finder det overflødigt at gå ned og stemme ved et folketingsvalg, eftersom vi herinde på Christiansborg er bundet på hænder og fødder, i forhold til hvad vi må gøre; det hele er efterhånden overladt til Bruxelles – men det er også i forhold til de sådan mere principielle spørgsmål om, hvordan momspolitikken skal se ud i relation til sportsaktiviteter og fritidsaktiviteter, og kunst kunne også være det næste, som EU forgriber sig på, og så er der det, som jeg i nogle af mine mundtlige spørgsmål har nævnt, nemlig hele spørgsmålet om genoptræningsområdet.

Man kan jo sagtens muntre sig lidt over, hvorfor sådan noget som sportsaktiviteter skal være momsfritaget, men jeg synes, at debatten i vidt omfang har savnet fokus på, at der er rigtig mange folk, som pådrager sig en fysisk skade eller får en hjerneblødning eller andet, og hvor det at kunne gå til sportsaktiviteter faktisk er en meget central del af genoptræningen. Og det er jo typisk folk, som på grund af den skade, de har pådraget sig, er på invalidepension, førtidspension eller noget andet, en offentlig ydelse, som er relativt lav, og hvor det, at man måske nu skal betale 200 kr. eller 250 kr. mere for en time, er ganske mange penge.

Så hører vi, at man kan lave nogle kompensationsordninger, og det er også meget rørende. Jeg vil vove den påstand, at man formodentlig begynder at opkræve pengene noget tidligere, end at man begynder at kompensere for det, og mon ikke man så er kommet hen over et folketingsvalg, hvor alt er glemt om den kompensation, der skulle sendes tilbage til brugerne? Det vil være nærliggende at antage.

Vi i Dansk Folkeparti er ikke bare glade for, at det her borgerforslag er blevet fremsat, men vi vil bestemt også meget gerne stemme for det. Og det vil vi også, fordi vi synes, det er forargeligt, at EU sådan som en tyv om natten kommer og pludselig blander sig i et nyt område. Jeg har, som jeg har nævnt i debatten, ingen erindring om, at der er nogen af de partier, der igennem årene har støttet et dansk medlemskab af EU, der har sagt til danskerne, da vi stemte om de pågældende traktater, at fritidsaktiviteter, sportsaktiviteter osv. også lige pludselig ville blive et anliggende, som EU kunne blande sig i. Og jeg synes faktisk, det principielt er et problem, at man sådan fra EU-Domstolens side hele tiden kan opfinde nye områder, som man så mener at vi har overdraget suverænitet på. Men også den totale fantasiløshed, som vi jo har oplevet især fra de store partier – jeg tror, hr. Jan E. Jørgensen kaldte det for de voksne partier; det synes jeg må være en udtalelse, der står for hr. Jan E. Jørgensens egen regning – den fantasiløshed, der har præget debatten, i forhold til hvad man kunne gøre, har været slående. Man er sådan ængstelig over for at skulle have noget så farligt som differentieret moms for i det mindste at sikre, at det her ikke går ud over de svageste indtægtsgrupper, folk på overførselsindkomster osv., for oh ve, oh skræk, at der skulle være tekniske problemer forbundet med det. Mig bekendt er Danmark et af de eneste lande i EU, der ikke har differentieret moms, og som vi fandt ud af i debatten med hr. Jan E. Jørgensen, er der faktisk nogle varegrupper, som er undtaget fra momsbetaling. Så mon ikke det er umagen værd, ikke mindst i forhold til de grupper, der – synes jeg – bliver fuldstændig uberettiget eller uskyldigt ramt af det her forslag, når regeringen engang har bekvemmet sig til at få det igennem uden om Folketinget?

Så det er et godt forslag, tak til stillerne, og vi kan varmt bakke det op fra Dansk Folkepartis side.

Kl. 16:57

Formanden (Søren Gade):

Tak for det. Der er en enkelt kort bemærkning, og det er fra hr. Jan E. Jørgensen.

Kl. 16:57

Jan E. Jørgensen (V):

Jeg vil foretrække, at hr. Morten Messerschmidt citerer, hvad jeg siger fra Folketingets talerstol, og ikke hvad jeg hvisker ham i øret, mens vi sidder og taler sammen. Det synes jeg er dårlig stil. Men det er dog for intet at regne imod, at man altså åbenbart med åbne øjne og uden egentlig at have sat sig ind i sagen mener, at Danmark bare skal blæse på EU-retten og køre over for rødt med fuld fart frem og så sige: Vi lader da bare være med at lægge moms på. Det kunne da være rart, når man sådan hører debatten, men det kan vi ikke. Så kunne vi ikke melde os ind i virkelighedens verden og blive enige om, at de ting, vi skal gøre, er vi nødt til at gøre, og så se, om vi kan gøre noget for at mildne luften for de klippede får i stedet for det her?

Kl. 16:57

Formanden (Søren Gade):

Ordføreren.

Kl. 16:57

Morten Messerschmidt (DF):

Det er meget sjældent, jeg vedstår mig noget helhjertet, men det vil jeg gerne beklage. Altså, jeg erindrer det virkelig, som om hr. Jan E. Jørgensen brugte det udtryk fra talerstolen, altså det om de voksne. Men det vil jeg gerne beklage, det var ikke et bevidst forsøg på at bryde en fortrolighed. Til gengæld synes jeg, at hr. Jan E. Jørgensen bidrager til fantasiløsheden, hvilket måske gør, at han en gang imellem skulle bevæge sig lidt ned i børnenes verden, hvor man kan tænke lidt mere kreativt, end man måske gør i de voksnes sådan mere firkantede og sort-hvide verden.

For som debatten her har båret præg af, er der jo muligheder for at håndtere forslaget på en noget mere gelinde måde end det, som regeringen har lagt op til. For det første kunne man starte med at involvere Folketinget. Det var ikke sket, hvis det havde stået til regeringen selv. For det andet kunne man overveje det med at lande på en lavere momssats. Og nu tør jeg nærmest ikke citere hr. Jan E. Jørgensen, fordi jeg er bange for, om det også er noget, han hviskede mig øret. Men jeg mener, at hr. Jan E. Jørgensen selv sagde, at 6 pct. ville være en mulighed. Det er dog alligevel mere overkommeligt for nogle af de lavere indkomstgrupper end 25 pct. Så der er jo meget, man kan gøre. Problemet er bare, at hr. Jan E. Jørgensen tilsyneladende er fuldstændig stivnet i de voksnes rækker. Måske skal vi have sådan lidt barnagtig fantasi ind i hr. Jan E. Jørgensens verden.

Kl. 16:59

Formanden (Søren Gade):

Hr. Jan E. Jørgensen.

Kl. 16:59

Jan E. Jørgensen (V):

Jamen vi kan da godt bare lade, som om det er noget, vi leger. Men det her er jo altså vigtigt. Det er Folketinget, vi befinder os i, og det er fuldstændig korrekt, at vi kunne lave en momssats på 6 pct., som jeg sagde fra Folketingets talerstol. Vi kan ikke lave en på 0 pct., og det er det, der står i borgerforslaget, altså at momssatsen skal være 0 pct. Det er ulovligt, og derfor kan vi ikke gøre det, selv om det ville være rart at kunne – i fantasiens verden.

Kl. 16:59

Formanden (Søren Gade):

Ordføreren.

Kl. 16:59

Morten Messerschmidt (DF):

Jamen det anerkender jeg ikke. Altså, som jeg prøvede at spørge ministeren om, står det stadig væk uklart for mig, hvornår den her beføjelse til at begynde at regulere fritidsaktiviteter og danseundervisning osv. overhovedet er blevet overdraget til EU. Og så har hr. Jan E. Jørgensen fuldstændig ret i, at det her ikke er for sjov. Det her er Folketinget. Men jeg må måske minde hr. Jan E. Jørgensen om, at det sandelig ikke er hr. Jan E. Jørgensen eller regeringens fortjeneste, at det bliver behandlet i Folketinget.

Kl. 17:00

Formanden (Søren Gade):

Tak. Der er ikke flere korte bemærkninger. Vi siger tak til ordføreren og går videre i ordførerrækken. Jeg byder velkommen til fru Christina Olumeko fra Alternativet.

Kl. 17:00

(Ordfører)

Christina Olumeko (ALT):

Tak for ordet. Først og fremmest vil jeg og Alternativet gerne takke stillerne og de mange mennesker, som har underskrevet det her borgerforslag. Borgerforslaget, vi diskuterer her i dag, kommer i kølvandet på nogle administrative styresignaler fra Skattestyrelsen. De danske regler om momsfritagelse for undervisning lever ifølge Skattestyrelsen ikke længere op til EU-retten. Derfor skal Danmark ændre sin momspraksis og således fjerne momsfritagelsen for den private idrætssektor.

Det er vigtigt, at vi tager diskussionen her i dag i salen. Moms på privat idrætsundervisning er nemlig en kæmpe omvæltning af hele sektoren, som kan have store konsekvenser for både udbydere, brugere og ikke mindst samfundet som helhed. Derfor undrer det både mig og Alternativet, at en så stor praksisændring bliver implementeret via administrative styresignaler frem for lovgivning. Det bør være god praksis i folketingsarbejdet, at større praksisændringer kommer igennem Folketinget. Vi skal sikre gennemsigtighed og demokratisk debat, særlig om ændringer af så stor karakter. Den debat, vi har i salen i dag, har vi ene og alene, fordi nogle borgere har fremsat et borgerforslag om noget, som søges gennemført via administrative styresignaler. Det burde ikke være sådan, at der skal et borgerforslag til, før vi får en diskussion. For det er en stor diskussion. Den momsfritagelse, vi har i den private del af idrætssektoren, har enorm betydning for idrætslivet i Danmark.

For det første har momsfritagelsen været med til at fremme idrætten. Det er vigtigt for folkesundheden i form af f.eks. bedre kropssundhed, men også færre stresssymptomer. Samtidig har momsfritagelsen forbedret muligheden for livslang læring, som er enormt vigtig for vores samfund. Momsfritagelsen medvirker nemlig til at holde priserne nede på privat idrætsundervisning, og det gør priserne lavere, end de ellers ville have været. Det har betydet, at flere har økonomisk råderum til at deltage i undervisningen. En prisstigning i retningen af 25 pct. som følge af en momspligt kan simpelt hen slå hul i pengepungen for de mange danskere, som i dag benytter undervisningen. At pålægge moms har også stor betydning for udbyderne selv. Flere risikerer at lukke, hvis færre kan bruge undervisningen, men samtidig vil det også for udbyderne betyde, at de skal bruge rigtig mange ressourcer på at lave momsregnskaber, og det er en tung opgave, som i sidste ende kan afholde mindre udbydere fra at udbyde undervisning.

I Alternativet er der for os ingen tvivl om, at moms på privat idrætsundervisning er en rigtig dårlig idé, hvad flere partier her også har nævnt. Vi har brug for gode rammer for idræt og livslang læring generelt. Det er helt centralt i Alternativets dna. Men vi er også i Alternativet i det dilemma, at vi mener, at undervisningen skal momsfritages, men det er ikke muligt som følge af EU-lovgivningen, og det skal vi som politisk parti forholde os til. Derfor er det Alternativets holdning, at vi skal gøre alt, hvad vi kan for at afbøde konsekvenserne af momspligten. Derfor opfordrer vi regeringen til, at provenuet fra undervisningsudbyderne bliver tilbageført til sektoren i videst muligt omfang, eller at vi finder en anden måde, hvorpå sektoren kan blive kompenseret. Så herfra skal der lyde en meget stor opfordring til regeringen og skatteministeren om at indkalde til forhandlinger, så vi kan finde en løsning, hvorpå sektoren og brugerne kan fortsætte nogenlunde som i dag. Tak for ordet.

Kl. 17:04

Formanden (Søren Gade):

Tak for det, og der er ikke nogen korte bemærkninger, så vi siger tak til ordføreren. Jeg vil nu give ordet til ministeren igen, og mens ministeren kommer på talerstolen, vil jeg bede ordførere, der ønsker ordet til anden runde, om at trykke sig ind.

Kl. 17:04

Skatteministeren (Jeppe Bruus):

Tak for det. Det er jo sådan set ikke, fordi jeg havde planlagt at skulle på talerstolen igen, men der har været et par ting i debatten, som jeg gerne lige vil både kvittere for, men også kommentere på. For jeg synes faktisk, det er meget sundt, at vi kan have en åben debat i Folketingssalen, og på den måde er der jo endnu en grund til at takke stillerne for ikke bare at samle underskrifter, men selvfølgelig også for at facilitere den her debat. Jeg vil også gerne kvittere for de indlæg, der har været undervejs, også det seneste her i forhold til, at selv om det ikke er en rose, der er groet i egen have, så anerkender man, at der er nogle spilleregler, vi forholder os til. Og så vil jeg gerne lige anfægte de kommentarer, der har været om, at det her så er kørt helt uden om Folketinget og den parlamentariske kontrol og alt muligt andet.

Altså, der blev også refereret til det samråd af hr. Hans Kristian Skibby, som jeg selv deltog i som minister, og hvis ikke det er en del af det parlamentariske arbejde, ved jeg ikke hvad. Jeg havde i hvert fald en oplevelse af som minister at skulle svare på, hvad bevæggrundene for det her var, og hvad årsagerne var osv. osv., rimelig grundigt. Så jeg kan ikke helt genkende billedet af, at der ikke har været en dialog eller en kritisk debat mellem mig som minister og Folketinget i den her sag hidtil. Og jeg inviterer meget gerne også over til en nærmere teknisk gennemgang i ministeriet, hvis der er nogen, der skulle have lyst til det i forhold til at forstå, hvorfor vi er i den her situation, og hvad det er, der ligger i de overvejelser, der er omkring det styresignal.

Så vil jeg også gerne sige noget til hr. Rasmus Jarlov, som så ikke længere er til stede i salen, men som argumenterede for, at vi skulle have en lovgivning omkring det her. Altså, det er jo vurderingen her, at dansk lovgivning er i overensstemmelse med EU-retten, men at den praksis, der er, ikke er det, på baggrund af de domme, der har været. Og ergo er der ikke grund til at ændre dansk lovgivning. Jeg synes egentlig også, det kom ret klart frem i hr. Rasmus Jarlovs indlæg, at ønsket om at lave lovgivning ikke handlede så meget om lovgivning i sig selv, men om ønsket om kompensation. Og det er jo en ærlig sag; der er bare ikke grund til at ændre lovgivningen i forhold til at skulle diskutere kompensation. Så må man jo prøve at finde nogle penge et andet sted og bringe det frem. Og derfor er det altså ikke min holdning umiddelbart at lægge op til at lave en lovgivning om noget, som der heller ikke er praksis for at man laver lovgivning om. For her er vurderingen ret klar, at dansk lovgivning er i overensstemmelse med EU-retten.

Det er også derfor, at et andet emne, der været debatteret her, er spørgsmålet omkring Kommissionen, og det er måske lidt tankevækkende, at de partier, som er mest kritiske over for EU, også er nogle af dem, der siger, om vi ikke skulle gå til Kommissionen og lade dem være dommere på det her. Og det kan være relevant i visse sammenhænge at spørge Kommissionen, hvis der er tvivlsspørgsmål. Det her er ikke en af dem ud fra den vurdering, jeg får, fordi vurderingen af de domme, der er, sådan set ikke efterlader den store tvivl. Og det er jo også det, der er gået igen i en del af indlæggene, men som sagt vil jeg gerne kvittere for debatten, og jeg vil også gerne invitere til en til nøjere gennemgang af det ovre i ministeriet, men jeg havde også bare lige behov for at reflektere over nogle af de debatter, vi har haft her i salen. Tak.

Kl. 17:07

Formanden (Søren Gade):

Vi siger tak til skatteministeren.

Da der ikke er flere, som har bedt om ordet, er forhandlingen sluttet

Jeg foreslår, at forslaget til folketingsbeslutning henvises til Skatteudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

9) 1. behandling af lovforslag nr. L 45:

Forslag til lov om ændring af udlændingeloven. (Indberetning i Schengeninformationssystemet (SIS) af tredjelandsstatsborgere, som er genstand for en afgørelse om tilbagesendelse, og bemyndigelse til udlændinge- og integrationsministeren til at fastsætte regler om udlændingemyndighedernes kompetence til at foretage indberetninger og forestå konsultationer i medfør af SIS-forordningen og SIS-tilbagesendelsesforordningen).

Af udlændinge- og integrationsministeren (Kaare Dybvad Bek).

(Fremsættelse 09.02.2023).

Kl. 17:08

Forhandling

Formanden (Søren Gade):

Forhandlingen er åbnet. Første ordfører er hr. Kasper Sand Kjær, Socialdemokratiet.

Kl. 17:08

(Ordfører)

Kasper Sand Kjær (S):

Tak for ordet. Med lovforslaget her foreslås det at tilpasse dansk lovgivning til forordninger vedrørende Schengeninformationssystemet, der som noget nyt indeholder korte frister for bl.a. indberetning af uønskede udlændinge i Schengenlandene. De korte frister forudsætter døgnbemanding i den pågældende udlændingemyndighed, der skal varetage opgaverne, og da det jo ikke er alle vores udlændingemyndigheder, der er døgnbemandet, så er der behov for, at myndighederne kan bistå hinanden uden for almindelig kontortid. I den forbindelse foreslås det derfor med lovforslaget at ændre udlændingelovens regler, så udlændinge- og integrationsministeren kan bemyndige udlændingemyndighederne til at varetage opgaver for hinanden, for at sikre, at de korte frister kan overholdes.

Der er altså udelukkende tale om et lovforslag af vel mildt sagt teknisk karakter, som vi behandler i dag, og som vi i Socialdemokratiet fuldt bakker op om. For naturligvis skal vi jo sørge for, at de danske regler er i overensstemmelse med forordninger vedrørende Schengeninformationssystemet, som bidrager til at sikre et højt sikkerhedsniveau inden for Schengenområdet. Tak for ordet.

Kl. 17:09

Formanden (Søren Gade):

Der er ikke nogen, der har bedt om ordet, så vi siger tak til ordføreren og går videre i ordførerrækken til hr. Mads Fuglede fra Venstre.

Kl. 17:09

(Ordfører)

Mads Fuglede (V):

De nye forordninger om Schengeninformationssystemet, også kaldet SIS, pålægger medlemsstaterne at indberette alle afgørelser om tilbagesendelse af tredjelandsstatsborgere med ulovligt ophold i et Schengenland til SIS-systemet. Det skal gøres med en meget kortere tidsfrist end tidligere, og derfor foreslås det med lovforslaget, at udlændingeloven ændres, således at ministeren kan bemyndige udlændingemyndighederne til at varetage opgaver for hinanden, så det kan sikres, at disse nye tidsfrister kan overholdes. Samtidig foreslås det med denne lovændring, at opgavevaretagelsen ikke skal blive uforholdsmæssig ressourcetung eller usmidig for udlændingemyndighederne ved at give ministeren nogle beføjelser på det område.

Den mest hensigtsmæssige opgavevaretagelse sker, ved at myndighederne kan bistå hinanden i forhold til indberetnings- og konsultationsopgaverne i SIS-systemet. Det er den bedste løsning, og det er Venstres baggrund for, at vi støtter lovforslaget.

Kl. 17:10

Formanden (Søren Gade):

Vi siger tak til ordføreren. Der er ikke nogen, der har bedt om ordet, og vi går videre i ordførerrækken til hr. Mohammad Rona fra Moderaterne.

Kl. 17:10

(Ordfører)

Mohammad Rona (M):

Tak for det. Lovforslag L 45 danner grundlag for den praktiske anvendelse af de to nye forordninger for Schengeninformationssystemet, SIS, på Udlændinge- og Integrationsministeriets område, nemlig SIS-forordningen og SIS-tilbagesendelsesforordningen. Lovforslaget er af teknisk karakter.

Lad mig komme med et enkelt eksempel. Kort fortalt indeholder de nye forordninger meget korte frister, inden for 12 timer, så det gør det nødvendigt, at man døgnbemander den myndighed, som skal foretage indberetningerne. Det løses mest hensigtsmæssigt, ved at én myndighed, i første omgang Udlændingestyrelsen, døgnbemandes. Forordningerne har til formål at forbedre effektiviteten af kontrollen ved de ydre Schengengrænser, bidrage til at forebygge og bekæmpe ulovlig indvandring og bidrage til et højt sikkerhedsniveau inden for Schengenområdet.

Jeg glæder mig til det videre arbejde med lovforslaget i udvalget.

Kl. 17:11

Formanden (Søren Gade):

Vi siger tak til ordføreren og går videre til hr. Carl Valentin fra Socialistisk Folkeparti.

Kl. 17:12

(Ordfører)

Carl Valentin (SF):

Tak. Hvis der er en ting, jeg har lært at drømme om, siden jeg blev udlændingeordfører, så er det et samkørt og effektivt fælleseuropæisk migrationssystem. Jeg tror simpelt hen ikke på, at vi får en balanceret og bæredygtig måde at håndtere migration til Europa på, før vi lander der. Det kan godt virke til at have lidt lange udsigter nu og da, men med forordningsimplementeringer som den, vi behandler i dag, tager vi alligevel et skridt i den retning – selv om kritikere af bureaukratiets fodslæbenhed nok vil kunne finde nogen morsomhed i, at det i sin tid var min forgænger, Holger K. Nielsen, som i 2017 behandlede den oprindelige retsakt til det her, men nok om historikken.

Forslaget, vi behandler i dag, handler grundlæggende om at gøre informationsdeling og tilbagesendelse på tværs af EU-landene mere effektiv, helhedsorienteret og internt afstemt. Med andre ord er det den form for lovgivning, som EU i mine øjne er sat i verden for. Forslaget pålægger som noget nyt medlemsstaterne at indberette tredjelandsstatsborgere, der er genstand for en afgørelse om tilbagesendelse. Det virker som en indlysende forordning at implementere, eftersom et velfungerende Schengeninformationssystem umiddelbart er en afgørende forudsætning for en effektiv og ikke mindst gennemsigtig grænsekontrol, som igen er afgørende for at undgå nogle af de beskæmmende såkaldte pushbacks og lignende overgreb ved grænsen, EU har været vidne til de forgangne år.

Hvis vi har lært noget af de sidste 20 år i europæisk politik, er det, at kontrol, overblik og regulering i overensstemmelse med reglerne er en forudsætning for opbakningen til asylsystemet og for migration på tværs af EU's grænser i øvrigt, så vi i overensstemmelse med både menneskerettigheder og også almenmenneskelig moral kan sørge for, at mennesker på flugt også har et sted at flygte hen. Både i asyl- og migrationsmæssig sammenhæng er det derfor nødvendigt, at immigrations-, politi-, told- og retsmyndigheder i EU kan arbejde tæt og koordineret sammen. Her er tilbagesendelsesforordningen et centralt værktøj.

Vi synes, det er nødvendigt at sikre både et højt sikkerhedsniveau, men også et højt retssikkerhedsniveau inden for Schengenområdet, ikke mindst for dem, der bliver tilbagesendt. Afgørelser i sager om tilbagesendelse er så afgørende en begivenhed for den enkelte, og derfor er det vigtigt, at der er en klar og ensrettet retlig ramme for myndighederne på tværs af landene.

Jeg kan i høringssvarene læse, at Datatilsynet påpeger vigtigheden af, at adgangen til sagerne bliver forbeholdt en begrænset kreds af medarbejdere i den udlændingemyndighed, som ministeren bemyndiger til at varetage opgaven. De forudsætter også, at medarbejderne i den pågældende udlændingemyndighed ikke bliver givet adgang til flere oplysninger, end hvad der er nødvendigt af hensyn til varetagelsen af opgaven. De betragtninger, som de kommer med der, kan vi tilslutte os, og det er vigtigt, at ministeren også er opmærksom på det.

Derudover kan jeg bare sige, at SF støtter forslaget, der ligger her. Tak.

Kl. 17:15

Formanden (Søren Gade):

Tak for det. Der har ikke været anledning til korte bemærkninger, så vi siger tak til ordføreren og går videre i ordførerrækken til fru Betina Kastbjerg fra Danmarksdemokraterne.

Kl. 17:15

(Ordfører)

Betina Kastbjerg (DD):

Tak for ordet. Jeg skal lige starte med at sige, at jeg er her på vegne af Peter Skaarup, som er vores udlændingeordfører, men ikke havde mulighed for at være her. Lovforslaget skal først og fremmest danne grundlag for udlændingemyndighedernes anvendelse af SIS-tilbagesendelsesforordningen, der som noget nyt pålægger medlemsstaterne at indberette alle tilbagesendelsesafgørelser i forhold til tredjelandsborgere. Vi mener helt grundlæggende, det er positivt, at man indfører en ny bestemmelse i udlændingeloven, der sikrer, at udlændingemyndighederne fremover skal indberette en udlænding til Schengeninformationssystemet, hvis udlændingen er genstand for en afgørelse om tilbagesendelse.

Schengeninformationssystemet er et omfattende system til udveksling af oplysninger om sikkerhed og grænseforvaltning i Europa. Det er enormt vigtigt, at vi har sådan et system blandt EU's medlemslande, hvor vi deler informationer med hinanden, så vi i fællesskab kan stå imod de udfordringer, vi har.

I Danmarksdemokraterne mener vi, det er vigtigt, at udlændinge bliver indberettet hurtigt til Schengeninformationssystemet, hvis den pågældende udlænding er genstand for en afgørelse om tilbagesendelse, eksempelvis en inddragelse af opholdstilladelse. Det sikrer jo netop, at der fremover vil være bedre kontrol med, at tilbagesendelsesafgørelser bliver indberettet til SIS, hvilket fører til, at flere udlændinge bliver sendt tilbage til deres hjemland, hvis de ikke har en opholdstilladelse. Det er positivt. På den baggrund bakker Danmarksdemokraterne op om lovforslaget.

Kl. 17:16

Formanden (Søren Gade):

Tak for det. Vi siger tak til ordføreren og giver nu ordet til hr. Steffen Larsen fra Liberal Alliance.

Kl. 17:17

(Ordfører)

Steffen Larsen (LA):

Det her lovforslag vil danne grundlag for, at udlændingemyndighederne kan anvende SIS-tilbagesendelsesforordningen, der som noget nyt pålægger medlemsstaterne at indberette alle tilbagesendelsesafgørelser. Forslaget indfører derfor en ny bestemmelse i udlændingeloven, der pålægger udlændingemyndighederne at indberette en udlænding, der ikke er statsborger i et Schengenland eller et land, der er tilsluttet Den Europæiske Union, til Schengeninformationssystemet, SIS, hvis udlændingen er genstand for en afgørelse om tilbagesendelse. Det støtter Liberal Alliance. Vi synes, det lyder som et fornuftigt tiltag, også selv om det bare er af teknisk natur. Det var det.

Kl. 17:17

Formanden (Søren Gade):

Tak for det. Vi siger tak til ordføreren og går videre i ordførerrækken. Jeg giver nu ordet til fru Brigitte Klintskov Jerkel fra Det Konservative Folkeparti.

Kl. 17:17

(Ordfører)

Brigitte Klintskov Jerkel (KF):

Det her lovforslag om Schengeninformationssystemets tilbagesendelsesforordning pålægger Danmark at indberette det i Schengeninformationssystemet, når vi foretager tilbagesendelse af tredjelandsstatsborgere med ulovligt ophold. Det Konservative Folkeparti kan støtte lovforslaget. Og det er ingen hemmelighed, at vi håber, at der bliver mere travlt, når det kommer til hjemsendelse af kriminelle udlændinge generelt set.

Kl. 17:18

Formanden (Søren Gade):

Vi siger tak til ordføreren og går videre i ordførerrækken. Jeg giver nu ordet til hr. Christian Friis Bach fra Radikale Venstre.

Kl. 17:18

(Ordfører)

Christian Friis Bach (RV):

Tak for det. Lovforslaget skal sikre informationsdeling og samarbejde om tilbagesendelse. Det er et nødvendigt lovforslag, som vi støtter. I Radikale Venstre mener vi, at Danmark skal gå helhjertet og fuldt ind i det fælleseuropæiske arbejde på asyl- og udlændingeområdet og dermed også i udmøntningen af SIS-tilbagesendelsesforordningen. Vi håber, at regeringen med tilsvarende ildhu vil tilgå europæiske løsninger, når det gælder flygtninge, asyl, migration, udlændinge. Et tættere europæisk samarbejde er her afgørende.

Vi anfører, at det er vigtigt at tage hensyn til bemærkningerne fra Flygtningenævnet og Datatilsynet, så der ikke gives utilsigtet adgang til interne dokumenter, og så medarbejderne i de pågældende udlændingemyndigheder ikke får flere oplysninger, end hvad der er nødvendigt af hensyn til varetagelsen af opgaven. Men vi støtter lovforslaget. Tak.

Kl. 17:19

Formanden (Søren Gade):

Tak for det. Vi siger tak til ordføreren, og jeg giver nu ordet til fru Pia Kjærsgaard fra Dansk Folkeparti.

Kl. 17:19

(Ordfører)

Pia Kjærsgaard (DF):

Tak for det. Jo, men det er jo et ret ukompliceret forslag, hvor, ja, alle, tror jeg, siger ja, og det gør vi også i Dansk Folkeparti. Jo mere vi kan få mere styr på udlændinge, der er her, jo mere kan Dansk Folkeparti selvfølgelig støtte sådan et forslag, og når det bliver nemmere at udsende udlændinge, der ikke skal være her, ligger det jo helt klart, at det her forslag er et skridt i den rigtige retning, og at vi støtter forslaget. Tak.

Kl. 17:20

Formanden (Søren Gade):

Vi siger tak til ordføreren, og jeg giver nu ordet til udlændinge- og integrationsministeren.

Kl. 17:20

Udlændinge- og integrationsministeren (Kaare Dybvad Bek):

Tak til ordførerne. Det kunne være dejligt, hvis der var flere sager, der var på den måde, men jeg ved nok godt, at det kun rækker til det enkelte lovforslag her. Som flere også har nævnt, danner det grundlag for den praktiske anvendelse af to nye forordninger om Schengeninformationssystemet på Udlændinge- og Integrationsministeriets område, netop SIS-forordningen og SIS-tilbagesendelsesforordningen. De pålægger som noget nyt medlemsstater at indberette alle afgørelser om tilbageholdelse af tredjelandsstatsborgere med ulovligt ophold til SIS. Formålet er, at en medlemsstat kan kontrollere og overvåge, om forpligtigelsen til at vende tilbage er blevet overholdt af den pågældende, og forordningerne indeholder meget korte frister for, hvornår der skal ske en indberetning til SIS.

De meget korte frister, som er inden for 12 timer, nødvendiggør døgnbemanding hos den myndighed, der skal foretage indberetningerne. Og i dag er det ikke alle udlændingemyndigheder, der er døgnbemandet. Så for at løse opgaven med rettidige indberetninger mest hensigtsmæssigt, er det besluttet, at udlændingemyndighederne skal kunne bistå hinanden med indberetninger uden for almindelig kontortid. Lovforslaget giver derfor udlændinge- og integrationsministeren bemyndigelse til at fastsætte nærmere regler om udlændingemyndighedernes kompetence i forhold til SIS-forordningerne. Og dermed vil jeg sige tak for debatten her.

Kl. 17:21

Formanden (Søren Gade):

Vi siger tak til ministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Udlændinge- og Integrationsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

10) 1. behandling af lovforslag nr. L 46:

Forslag til lov om ændring af udlændingeloven. (Styrket international rekruttering).

Af udlændinge- og integrationsministeren (Kaare Dybvad Bek).

(Fremsættelse 09.02.2023).

Kl. 17:22

Forhandling

Formanden (Søren Gade):

Forhandlingen er åbnet. Første ordfører er hr. Kasper Sand Kjær fra Socialdemokratiet.

Kl. 17:22

(Ordfører)

Kasper Sand Kjær (S):

Tak for ordet. Lovforslaget her indeholder en række initiativer, som skal sikre, at vi kan få den nødvendige udenlandske arbejdskraft til Danmark, som vores arbejdsmarked og virksomheder efterspørger. Ambitionerne om den styrkede internationale rekruttering, som også fremgår af regeringsgrundlaget, bunder også i en aftale, som blev indgået af et bredt flertal i Folketinget den 29. juni sidste år, men som jo på grund af efterårets folketingsvalg ikke blev omsat til lovgivning. Lovforslaget her adskiller sig dog fra den aftale, der blev indgået i juni sidste år, ved at vi nu ønsker at gøre aftalen permanent og særlig at gøre den del om den supplerende beløbsordning permanent.

I Socialdemokratiet mener vi, at det er vigtigt, at vi sørger for, at danske virksomheder og vores arbejdsmarked i al almindelighed har adgang til den arbejdskraft, der er behov for, men det er samtidig også meget vigtigt at slå fast, at danske løn- og arbejdsvilkår skal overholdes, også når vi gør det muligt, at der i højere grad kan komme udenlandsk arbejdskraft hertil fra tredjelande. Vi har jo desværre tidligere oplevet, at lempelser af reglerne for udenlandske arbejdstageres adgang til Danmark er sket på bekostning af danske løn- og arbejdsvilkår, og det er klart, at det kan vi naturligvis aldrig acceptere. Det er på den baggrund dog min klare overbevisning, at det her lovforslag både favner hensynet på den ene side til at afhjælpe udfordringerne med mangel på arbejdskraft i det danske samfund, samtidig med at det er balanceret og værner imod social dumping.

Med lovforslaget foreslås det bl.a. at indføre en ny supplerende beløbsordning med en indkomstgrænse på mindst 375.000 kr. Der er også krav om sædvanlige løn- og ansættelsesvilkår, at ledigheden skal være under et vist niveau, samt at jobbet skal være slået op i både Danmark og Europa. Og det skal alt sammen sikre, at udenlandske arbejdstagere kommer til Danmark på ordnede forhold uden at fortrænge danske arbejdstagere.

Det foreslås derudover at udvide fasttrackordningen, så kravet til antallet af fuldtidsansatte, som en virksomhed skal have ansat for at kunne blive certificeret til at benytte fasttrackordningen, nedsættes fra 20 fuldtidsansatte til mindst 10 fuldtidsansatte.

Alt i alt er der tale om et fornuftigt lovforslag, som skal styrke dansk erhvervslivs muligheder for at hente arbejdskraft til Danmark fra tredjelande uden at gå på kompromis med danske løn- og arbejdsvilkår. Med de ord kan jeg meddele, at Socialdemokratiet støtter lovforslaget.

Kl. 17:24

Formanden (Søren Gade):

Der er en kort bemærkning fra hr. Peter Kofod.

Kl. 17:25

Peter Kofod (DF):

Tak for det, og tak for talen. Jeg vil bare spørge ordføreren, om han ved, hvilken partiformand der for ganske nylig har sagt følgende:

Det er ikke den rigtige vej at gå. Vi har stadig rigtig mange unge, som ikke har noget at lave. Det er da langt bedre at satse på deres uddannelser og få løftet dem ind på arbejdsmarkedet, end det er at rekruttere folk fra f.eks. Asien.

Hvilken partiformand sagde for nylig det?

Kl. 17:25

Formanden (Søren Gade):

Ordføreren.

Kl. 17:25

Kasper Sand Kjær (S):

Jeg ved næsten ikke, om jeg synes, det er sjovt, men måske er det en lille smule sjovt at gøre Folketingssalen til et quizprogram, men det har jeg altså ikke noget bud på, og jeg synes måske ærlig talt også, at det er en lille smule useriøst. Men det er klart, at når vi har en diskussion om udenlandske arbejdstagere, er det væsentligt, at det ikke sker på en måde, hvor det kan fortrænge danske lønmodtagere fra arbejdsmarkedet eller fortrænge unge fra at komme i uddannelse eller ind på arbejdsmarkedet. Det mener jeg sådan set heller ikke det her lovforslag gør, for det har stadig væk en høj beløbsgrænse, samtidig med at vi taler om jobs, som skal, for at man kan komme ind via den supplerende beløbsordning, være slået op i både Danmark og i EU forinden.

Kl. 17:26

Formanden (Søren Gade):

Hr. Peter Kofod.

Kl. 17:26

Peter Kofod (DF):

Det er godt, at jeg kan hjælpe. Det er statsministeren, der har udtalt det om beløbsordningen, da hun blev forelagt, om det var en mulighed at sætte den her grænse ned. Jeg vil gerne vide, hvad i alverden der er sket med Socialdemokratiet siden. Hvordan kan det være, at det her var fuldstændig no go for ganske kort tid siden, men nu skal det bare hamres igennem? Hvad i alverden er der sket, og hvorfor står Socialdemokratiet ikke på mål for de løfter, man har givet om det her meget vigtige område?

Kl. 17:26

Formanden (Søren Gade):

Ordføreren.

Kl. 17:26

Kasper Sand Kjær (S):

Nu blev den aftale, som danner udgangspunkt for det her lovforslag, indgået inden folketingsvalget, så jeg synes næppe, man kan stå her og tale om løftebrud. Vi har jo også i folketingsvalgkampen fuldstændig stået på mål for at lave en ny ordning for udenlandsk arbejdskrafts muligheder for at komme til Danmark, og det er jo for at svare på det behov, der er derude i de danske virksomheder, som har svært ved at rekruttere arbejdskraft inden for nogle brancher.

Kl. 17:27

Formanden (Søren Gade):

Fru Pia Kjærsgaard.

Kl. 17:27

Pia Kjærsgaard (DF):

Tak for det. Jeg må sige, hvis man mangler arbejdskraft: Javel, er det så ikke en mulighed at søge først og fremmest i Danmark, hvor der faktisk stadig væk er en del ledige, der går rundt? Man kunne måske også få nogle flere seniorer på arbejdsmarkedet. Det synes jeg vi skal gøre en helhjertet indsats for. Der er så mange seniorer, som gerne vil arbejde, måske ikke hver evig eneste dag hele ugen, men som i hvert fald kan give et meget stort bidrag til den arbejdskraft. Det hører vi ikke rigtig noget om fra regeringens side. Og sidst, men ikke mindst: Hvis vi endelig skal hente det udefra, hvorfor koncentrerer vi os så ikke under alle omstændigheder om folk fra nogenlunde vores egen kulturkreds, altså inden for EU?

Kl. 17:27

Formanden (Søren Gade):

Ordføreren.

Kl. 17:27

Kasper Sand Kjær (S):

Jeg er meget enig i, at vi kan gøre endnu mere for at få seniorer på arbejdsmarkedet. Der er mange, der gerne vil, og de har kompetencer, som vi bestemt kan bruge. I forhold til den anden del af fru Pia Kjærsgaards spørgsmål vil jeg sige, at det jo ligger i lovforslaget her, at man kun kan komme ind på den supplerende beløbsordning, hvis jobbet først er slået op i Danmark og i Europa, så det synes jeg sådan set at der er taget højde for i lovforslaget. Og jeg er sådan set enig i, at hvis arbejdskraften findes i Danmark eller findes i Europa, så skal den rekrutteres derfra og ikke fra tredjelande. Derudover ligger der jo også en mekanisme i, at hvis ledigheden bliver for høj, bliver ordningen suspenderet, sådan at den ikke bruges i perioder, hvor der er ledig kapacitet blandt danske lønmodtagere. Så jeg deler sådan set bekymringerne, men jeg synes også, at der er taget højde for det i lovforslaget.

Kl. 17:28

Formanden (Søren Gade):

Fru Pia Kjærsgaard.

Kl. 17:28

Pia Kjærsgaard (DF):

Jo, men der er 13-14 millioner uden arbejde i Europa. Altså, der er faktisk nok at tage af; der er rigeligt at tage af. Så derfor synes jeg egentlig, at man burde koncentrere sig om det. Det er jo lande som Malaysia, Forenede Arabiske Emirater, Andorra, Bahamas osv., ja, alle mulige lande, som man kan få arbejdskraft fra – det synes jeg ikke er en god idé, fordi vi i forvejen har så mange mennesker, som skaber store, store problemer i Danmark. Og jeg må indrømme, at jeg altså hellere ser mere velfærd, i forhold til at vi kan få kvalificeret arbejdskraft, i stedet for at vi henter nogle helt langt væk ude i den store verden, der med al den erfaring, som også Socialdemokratiet efterhånden burde have indhentet, giver store problemer.

Kl. 17:29

Formanden (Søren Gade):

Ordføreren.

Kl. 17:29

Kasper Sand Kjær (S):

Men pointen her er vel lige præcis, at det ikke er et valg mellem velfærd eller udenlandsk arbejdskraft. Her er pointen vel, at udenlandsk arbejdskraft er en forudsætning for velfærd, for hvis vores virksomheder ikke kan få adgang til den arbejdskraft, de har brug for, tjener de enten færre penge, som går til velfærd, eller flytter deres virksomhed ud af landet til et sted, hvor de kan få arbejdskraft. Så det her er jo netop et spørgsmål om at sikre, at der også er penge til velfærdssamfundet i fremtiden.

I forhold til den europæiske arbejdskraft vil jeg sige: Jeg synes, det er rigtigt, at der er et større potentiale i EU end det, der bliver benyttet i dag, og derfor synes jeg også, det er rigtig godt, at jobbet skal slås op i Europa, inden man kan bruge den supplerende beløbsordning. Men det er også et spørgsmål om kompetencer, og det er jo ikke sikkert, at de kompetencer, som danske virksomheder står og mangler, findes hos dem, der er ledige i Europa. Det gør de måske i højere grad i andre lande.

Kl. 17:30

Formanden (Søren Gade):

Hr. Morten Messerschmidt.

Kl. 17:30

Morten Messerschmidt (DF):

Nej, det handler jo netop om velfærd, for det er ikke kun opholdstilladelse i Danmark, den enkelte udlænding nu får; det er jo også børnene, det er jo også ægtefællen. Og vil hr. Kasper Sand Kjær ikke godt bekræfte, at når man kommer hertil fra den anden side af kloden som familie til en udlænding til en månedsløn på nu godt 30.000 kr., jamen så er der adgang til alle de velfærdsydelser, som danskerne har gået og spinket og sparet til – skoler, børnehaver, og hvad deraf følger, hospitaler osv. osv.? Så hvordan kan hr. Kasper Sand Kjær egentlig overhovedet garantere, at det her skulle være sådan en særlig god forretning for Danmark? Jeg kan godt se, at det er det for virksomhederne, for de her udlændinge vil jo sikkert gøre hvad som helst for at komme til Danmark og få deres familie med osv., men hvordan kan hr. Kasper Sand Kjær garantere, at det her ikke bliver en dårlig forretning for den danske stat med alle de velfærdsydelser, der følger med?

Kl. 17:31

Fjerde næstformand (Karina Adsbøl):

Ordføreren.

Kl. 17:31

Kasper Sand Kjær (S):

Jeg vil bare advare imod, at man stiller det sådan op. Jeg tror, det er en meget farlig måde at stille det op på, at man siger, at enten gør vi noget godt for velfærden, eller også gør vi noget godt for danske virksomheder. Altså, når det går godt for danske virksomheder, så går det også godt for Danmark. Når danske virksomheder tjener penge, så tjener Danmark penge. Det modsætningsforhold må vi aldrig lave.

Jeg tror, det er godt, også økonomisk, at give virksomhederne mulighed for at tiltrække den arbejdskraft, de har brug for, så de kan vækste, så de kan producere de varer, som vi eksporterer til udlandet. Det er en god økonomisk forretning. Men derfor skal man jo ikke være blind for det, som hr. Morten Messerschmidt peger på, nemlig de integrationsudfordringer, der selvfølgelig er, når der kommer folk til Danmark fra andre lande, og derfor er det selvfølgelig vigtigt, at dem, der kommer hertil, også bliver mødt både med tilbud, men også med en forventning om at deltage, også selv om man er en medrejsende ægtefælle.

Kl. 17:32

Fjerde næstformand (Karina Adsbøl):

Hr. Morten Messerschmidt.

Kl. 17:32

Morten Messerschmidt (DF):

Vi er bestemt ikke uenige om, at de danske virksomheder skal have gode rammevilkår og også have adgang til kvalificeret arbejdskraft. Det, vi er uenige om, er, om man skal hente den på den anden side af jorden. Og jeg synes, der er nogle ting, som hr. Kasper Sand Kjær og hans parti fuldstændig glemmer her, bl.a. at alle, der har forstand på økonomi, forudser, at 2023 kan blive et rigtig grimt år for både Danmarks og hele Europas økonomi. Vi står foran, hvad mange forventer bliver en recession, stigende arbejdsløshed osv., og hvad vil hr. Kasper Sand Kjær egentlig forudse der så sker, når danskere bliver arbejdsløse og det bliver nemmere at tage folk til lavtlønsarbejde ind fra den anden side af jordkloden? Stiller det danske arbejdere bedre i den situation?

Kl. 17:32

Fjerde næstformand (Karina Adsbøl):

Ordføreren.

Kl. 17:32

Kasper Sand Kjær (S):

Nej, i den situation, at ledigheden stiger i Danmark, vil der jo lige præcis ske det, at den supplerende beløbsordning ikke længere virker. For det ligger jo i lovforslaget, at der skal være en mekanisme, hvor det er sådan, at hvis ledigheden bliver for høj i Danmark – jeg ved ikke, om hr. Morten Messerschmidt er interesseret i at høre svaret – kan man ikke længere bruge den supplerende beløbsordning. Og det er jo netop for at værne imod den situation, at ordningen bruges til at fortrænge dansk arbejdskraft.

Kl. 17:33

Fjerde næstformand (Karina Adsbøl):

Så er der en kort bemærkning til hr. Christian Friis Bach, Radikale Venstre. Værsgo.

Kl. 17:33

Christian Friis Bach (RV):

Tak for det. Vi er glade for lovforslaget, og vi er også glade for den tale, som ordføreren lige har fremført. Men der er et par emner, som helt mangler i lovforslaget og i lovprogrammet. Det ene er forslaget fra regeringsgrundlaget om en lavere beløbsgrænse for certificerede virksomheder, og det andet er udfordringen med syriske kvinder, som uddanner sig inden for områder med mangel på arbejdskraft. De ting er ikke i lovforslaget eller i lovprogrammet. Derfor vil jeg høre ordføreren, om Socialdemokratiet vil samarbejde om at få løst de to udfordringer, som ligger i regeringsgrundlaget, allerede i den indeværende samling.

Kl. 17:34

Fjerde næstformand (Karina Adsbøl):

Ordføreren.

Kl. 17:34

Kasper Sand Kjær (S):

Jamen der er mange ting i regeringsgrundlaget, som ikke er på lovprogrammet. Det er jo derfor, vi har 4-årige valgperioder, så vi skal nok komme dertil, hvor de elementer i regeringsgrundlaget, som hr. Christian Friis Bach nævner, også skal udmøntes i lovgivning. Men vi skal også gøre arbejdet grundigt, og regeringen har trods alt kun et par måneder, er det vel efterhånden, på bagen, men vi kommer dertil.

Kl. 17:34

Fjerde næstformand (Karina Adsbøl):

Ønskes en anden kort bemærkning? Værsgo.

Kl. 17:34

Christian Friis Bach (RV):

Men noget af det kan man jo sige er akut, altså selvfølgelig både beløbsgrænsen for certificerede virksomheder, men i særdeleshed også de syriske kvinder, som knokler i Danmark for at uddanne sig til beskæftigelse inden for områder, hvor vi har stærkt brug for det. Og de kunne stå inde på udrejsecenteret og få en chance, hvis vi hurtigt fik indfriet det løfte, der ligger i regeringsgrundlaget. Derfor vil jeg høre igen, om ordføreren, hr. Kasper Sand Kjær, vil hjælpe med at få løst det problem.

Kl. 17:35

Fjerde næstformand (Karina Adsbøl):

Ordføreren.

Kl. 17:35

Kasper Sand Kjær (S):

Jamen det skal vi jo, og det har vi, altså de tre partier, forpligtet os til i regeringsgrundlaget, og derfor kommer vi også til at se på de emner, som hr. Christian Friis Bach nævner.

Kl. 17:35

Fjerde næstformand (Karina Adsbøl):

Så er det hr. Karsten Hønge, Socialistisk Folkeparti. Værsgo.

Kl. 17:35

Karsten Hønge (SF):

I dag behandler vi jo lovforslaget sådan for sig selv og nærmest løsrevet fra andre ting, som fundamentet for lovforslaget egentlig blev født ind i. Da den aftale, der hovedsagelig ligger til grund for lovforslaget, blev indgået i juni 2022, var det jo i sammenhæng med hele det kompleks, der hed »Danmark kan mere I«, herunder de aftaler, der i øvrigt var forbundet med det. De omfattede en sanering af erhvervsordninger, 1 mia. kr. til uddannelse, 1 mia. kr. til klimaet og en stærkere indsats mod social dumping. Hvor bliver de ting af? Vi er jo i en situation nu, hvor det her bliver behandlet, som om det er noget, der er isoleret, men sådan blev det jo ikke født. Da var det i en sammenhæng med noget. Så hvad sker der egentlig med »Danmark kan mere«?

Kl. 17:36

Fjerde næstformand (Karina Adsbøl):

Ordføreren.

Kl. 17:36

Kasper Sand Kjær (S):

Det er vel ofte sådan i Folketinget, at vi kommer til at behandle tingene lidt løsrevet, for sådan er vores lovkompleks jo bygget op. Her behandler vi så den del af aftalen fra juni, som handler om lettere adgang for udenlandsk arbejdskraft.

Om de ting, som hr. Karsten Hønge nævner, vil jeg sige, at der jo stadig væk er masser af klimaambitioner i regeringsgrundlaget, som fortsat skal udmøntes, og der er ambitioner på uddannelsesområdet, hvor vi skal sikre, at endnu flere får en uddannelse end i dag. Og der er da bestemt også fortsat lagt op til en aktiv indsats mod social dumping. Social dumping er jo gift for et arbejdsmarked som det danske og for en samfundsmodel som den danske. Det er også derfor, der i det her konkrete lovforslag ligger en række værn mod netop social dumping.

Kl. 17:37

Fjerde næstformand (Karina Adsbøl):

Hr. Karsten Hønge.

Kl. 17:37

Karsten Hønge (SF):

Nej, jeg hopper ikke helt med på den der, for hvis det her lovforslag skulle give mening, skulle det jo på det tidspunkt i juni 2022 ses i en sammenhæng. Men i det her lovforslag, der ligger på bordet, kan jeg ikke engang med kikkert få øje på saneringen af erhvervsordningerne, milliarden til uddannelse, milliarden til klima og den styrkede indsats mod social dumping. Så risikerer vi ikke her, at man vedtager et lovforslag, som ikke bliver vedtaget i den sammenhæng, som det indgik i, dengang fundamentet for lovforslaget blev lagt?

Kl. 17:37

Fjerde næstformand (Karina Adsbøl):

Ordføreren.

Kl. 17:37

Kasper Sand Kjær (S):

Altså, isoleret set er det jo fornuftigt at sikre, at vi har ordninger, så virksomheder kan rekruttere den arbejdskraft, som de har brug for. Og hvor præcis vi er i processen med erhvervsstøtteordninger osv., er det jo nok en anden ordfører på et andet ressort man skal spørge om. Det har jeg i hvert fald ikke lige sådan detaljeret kendskab til.

Kl. 17:38

Fjerde næstformand (Karina Adsbøl):

Så er det hr. Mikkel Bjørn for en kort bemærkning. Værsgo.

Kl. 17:38

Mikkel Bjørn (DF):

Tak for det. Socialdemokratiet har jo i en længere periode gjort sig til talsmand for en stram udlændingepolitik. Nu vil man så hente endnu flere mennesker til Danmark, som vi på sigt risikerer påfører det danske samfund meget store problemer. Det kan godt være, at man stiller som krav, at de her mennesker både skal forsørge sig selv og overholde vores lovgivning, men hvis deres familier i mellemtiden opbygger en form for tilknytningsforhold til det danske samfund, kan det jo, jævnfør menneskerettighedskonventionens artikel 8, blive enormt svært at hjemsende de her mennesker selv ved kriminalitet eller arbejdsløshed. Derfor er jeg egentlig interesseret i at høre Socialdemokratiet, hvordan de kan påstå at være talsmænd for en stram udlændingepolitik, samtidig med at de henter endnu flere mennesker hertil fra de lande, som vi erfaringsmæssigt har meget store problemer med.

Kl. 17:38

Fjerde næstformand (Karina Adsbøl):

Ordføreren.

Kl. 17:38

Kasper Sand Kjær (S):

Det lovforslag, vi behandler her, løser en meget konkret udfordring, som er, at vi har danske virksomheder, som har svært ved at rekruttere arbejdskraft særlig inden for nogle brancher og inden for nogle særlige kompetenceområder. Det er rigtig klogt for Danmark, at vi løser det.

Så er der den anden del, som er den generelle udlændingepolitik. Der kan jeg bare sige, at Socialdemokratiet står fuldstændig på mål for en stram udlændingepolitik, hvor vi har styr på, hvem der kommer hertil, og hvor dem, der kommer hertil, bliver mødt af håndfaste krav om at bidrage og om, og at man skal følge landets love. Det ændrer det her jo på ingen måde på. Tværtimod er det her et præcist eksempel på, hvad man kan, når man fører en stram udlændingepolitik, nemlig at åbne op for dem, som det giver mening at få hertil, og som kan bidrage.

Kl. 17:39

Fjerde næstformand (Karina Adsbøl):

Hr. Mikkel Bjørn.

Kl. 17:39

Mikkel Bjørn (DF):

Man kan jo ikke både være tilhænger af en stram udlændingepolitik og samtidig føre en lempelig udlændingepolitik, som tager endnu flere af de mennesker hertil, der erfaringsmæssigt skaber problemerne, og som vi på sigt risikerer skaber både kriminalitet og store økonomiske udgifter i form af arbejdsløshed. De to ting kan jo ikke forenes. Derfor er jeg egentlig bare interesseret i at høre Socialdemokratiet: Hvor er den magiske opskrift på, at man godt kan forene det at tage imod rigtig mange, som skaber en masse problemer, med at gøre sig til bannerfører for en stram udlændingepolitik?

Kl. 17:40

Fjerde næstformand (Karina Adsbøl):

Ordføreren.

Kl. 17:40

Kasper Sand Kjær (S):

Jeg synes også, det er en stramning, hr. Mikkel Bjørn laver ved at sige, at det erfaringsmæssigt er dem, der har skabt udfordringer, når vi her taler om udlændinge, der kommer til Danmark som en del af beløbsordningen, og som jo er højtlønnet arbejdskraft rekrutteret konkret af virksomhederne. Det er jo ikke der, udfordringerne erfaringsmæssigt har været.

Men der har været kæmpestore integrationsudfordringer, fordi vi i for mange år havde for stor en tilstrømning af personer fra ikkevestlige lande. Det har vi jo heldigvis i fællesskab med et bredt flertal i Folketinget nu rettet op på ved at have en stram udlændingelovgivning, hvor der er styr på, hvem der kommer hertil. Og det giver os netop muligheden for, når vi har styr på det, at kunne åbne op for dem, som kan bidrage til Danmark.

Kl. 17:40

Fjerde næstformand (Karina Adsbøl):

Så er der ikke flere korte bemærkninger, så vi går videre til den næste ordfører i rækken, hr. Mads Fuglede fra Venstre.

Kl. 17:41

(Ordfører)

Mads Fuglede (V):

Tak for ordet. På trods af krisetegn i dansk økonomi vil mangel på kvalificerede hænder på det danske arbejdsmarked fortsat være et problem de kommende år. Situationen er meget alvorlig. Hvis ikke virksomheder kan ansætte de medarbejdere, de har brug for, risikerer vi, at danske virksomheder taber ordrer, flytter opgaver og funktioner ud af landet. Vi bliver alle sammen fattigere. Der er mere end 300.000 udlændinge med lønindkomst i Danmark. De betaler milliarder i skat. Danmark ville falde fra hinanden, hvis de ikke var i arbejde. Det er derfor, det er vigtigt, at danske virksomheder har adgang til den kvalificerede arbejdskraft, som de har brug for. Derfor er vi i Venstre glade for den forbedring af beløbsordningen, som lovforslaget lægger op til, hvor der etableres en ny supplerende beløbsordning på 375.000 kr. Det er en god forretning for Danmark, når kvalificeret international arbejdskraft kommer til Danmark på beløbsordningen. Det gør vores samfund rigere.

Derudover indeholder lovforslaget en række andre tiltag, der skal bidrage til at styrke rekruttering af international arbejdskraft i Danmark. Særlig er det vigtigt for mig at fremhæve fasttrackordningen for danske virksomheder, der giver virksomheder mulighed for at ansætte højt kvalificerede udlændinge uden at skulle afvente sagsbehandling af opholds- og arbejdstilladelse. Med dette lovforslag udvides den, således at virksomheder med helt ned til ti ansatte kan blive certificeret til at benytte fasttrackordningen. I det område, jeg repræsenterer, Ringkøbing-Skjern, er det langt de fleste virksomheder. Det er virksomheder, der hver eneste dag siger nej til ordrer, fordi de ikke kan skaffe hænder.

Men lovforslaget indeholder også en udvidelse af positivlisten for personer med videregående uddannelse, automatisk jobsøgningsophold på 3 år for de udenlandske studerende, der afslutter en uddannelse i Danmark, og endelig en udvidelse af Startup Denmark-ordningen. Det er også klog politik.

Med disse ord kan jeg meddele, at Venstre varmt støtter lovforslaget.

Kl. 17:43

Fjerde næstformand (Karina Adsbøl):

Tak til ordføreren. Der er en kort bemærkning til hr. Mikkel Bjørn fra Dansk Folkeparti. Værsgo.

Kl. 17:43

Mikkel Bjørn (DF):

Jeg vil egentlig bare stille et spørgsmål, som ligger lidt i tråd med mit spørgsmål til Socialdemokratiets ordfører. Altså, har man i Venstre slet ikke en forståelse for, at det her risikerer at blive en ladeport i forhold til åbning for de indvandrere, som vi erfaringsmæssigt har problemer med rent kulturelt? Det handler jo ikke bare om selvforsørgelse, når vi snakker udfordringer med indvandring generelt. Det handler også rigtig meget om kultur. Og når vi kan se, at mennesker fra bestemte kulturer erfaringsmæssigt skaber markant flere problemer end mennesker fra andre kulturer, hvorfor er det så ikke en erfaring, man drager med ind i det her lovforslag for at sørge for, at de mennesker, vi tager imod, rent faktisk er mennesker, som passer godt ind i den danske kultur?

Kl. 17:44

Fjerde næstformand (Karina Adsbøl):

Ordføreren.

Kl. 17:44

Mads Fuglede (V):

Jeg tror, spørgeren gør sig skyldig i at blande flygtninge sammen med udlændinge, der bliver matchet med en arbejdsplads i Danmark. De er statistisk nogle, der placerer sig helt forskelligt i Danmark og har meget forskellige forløb. Eksempelvis er udlændinge, der er matchet med et job i Danmark, mindre kriminelle, end etnisk danskere er. Det gør sig ikke gældende for flygtninge.

Så det er meget vigtigt, at man på den ene side siger – netop som min forgænger heroppe på talerstolen var inde på – at det er meget vigtigt, at vi har en stram flygtningepolitik og asylpolitik, og at det er meget vigtigt, at vi har en politik for det at komme ind på det danske arbejdsmarked, som gør det muligt at besætte de mange tomme og ledige pladser, som der er alle steder i det danske samfund og der bliver mange flere af. Kig bare på tallene. Vi mangler om meget kort tid 80.000 erhvervsuddannede i Danmark og 100.000 it-uddannede. Man kan ikke besætte stillingerne i sundhedssektoren. Altså, jeg forstår stadig ikke den tankegang, at man vil nægte danskerne denne velfærd på grund af en eller anden manglende evne til at skille tingene ad.

Kl. 17:45

Fjerde næstformand (Karina Adsbøl):

Hr. Mikkel Bjørn for anden kort bemærkning.

Kl. 17:45

Mikkel Bjørn (DF):

Forældrene til mange af de af andengenerationsindvandrere, vi har i dag, som er med til at skabe problemerne, har jo i sin tid været arbejdssøgende indvandrere. Derfor kan det godt være, at dem, der kommer hertil som arbejdssøgende indvandrere i første generation, ikke nødvendigvis påfører det danske samfund et problem, men deres efterkommere risikerer altså på sigt at gøre det. Og hvis de her mennesker kommer fra kulturer, som vi erfaringsmæssigt har meget dårlige erfaringer med, med børn, som samtidig opbygger en tilknytning til Danmark, kan de mennesker siden hen gå ud at begå kriminalitet, de kan være arbejdsløse i årtier og alt muligt andet, og vi vil ikke have nogen mulighed for at sende dem hjem. Er det ikke en risiko, som Venstre er i stand til at se?

Kl. 17:45

Fjerde næstformand (Karina Adsbøl):

Ordføreren.

Kl. 17:46

Mads Fuglede (V):

Det er jo ikke en risiko, der materialiserer sig i dem, der søger til Danmark. Hvis man ser på de grupper, der begår mest kriminalitet i Danmark, kender vi landene. Det er Somalia, eksempelvis. Det er lande, som slet ikke er repræsenteret på den liste af dem, der søger ind på det danske arbejdsmarked nu med de eksisterende ordninger, vi har. Så jeg synes, det er ærgerligt, at vi blander de her ting sammen, nemlig udenlandsk arbejdskraft og de problemer, vi har med mennesker, der især har søgt spontant asyl i Danmark. Det er to forskellige problemstillinger.

Kl. 17:46

Fjerde næstformand (Karina Adsbøl):

Så er det hr. Christian Friis Bach fra Radikale Venstre. Værsgo.

Kl. 17:46

Christian Friis Bach (RV):

Tak for det. Og tak til ordføreren – også for en fin tale og for engagementet i at sikre udenlandsk arbejdskraft. Jeg vil gerne høre om tre ting:

Punkt 1: Vil Venstre bakke op om, at vi arbejder hen mod en yderligere sænkelse af beløbsgrænsen til 360.000 kr.?

Punkt 2: Der er jo det manglende initiativ her, når det gælder en lavere beløbsgrænse for de certificerede virksomheder, som er udeladt af lovforslaget og lovprogrammet. Vil ordføreren og Venstre arbejde hen mod at få løst det problem?

Punkt 3: Endelig drejer det sig om de syriske kvinder, som jo knokler løs for at uddanne sig inden for områder, der er dækket af positivlisterne, og som dermed kunne opnå beskæftigelse på sigt, hvis de fik et permanent ophold. Vil ordføreren også hjælpe med at løse det problem i indeværende samling?

Kl. 17:47

Fjerde næstformand (Karina Adsbøl):

Ordføreren.

Kl. 17:47

Mads Fuglede (V):

Ja, det kan jeg give en bekræftelse af. Det er jo ikke regeringens sidste arbejdsdag i dag – forhåbentlig ikke, i hvert fald. Så der bliver mere at gøre. Spørgeren nævner en række emner, der er beskrevet i regeringsgrundlaget, og alt det skal jo herned på et tidspunkt. Nu er vi kommet det her skridt videre, og der er flere skridt, der skal tages.

Så bliver der spurgt: Hvis vi fik muligheden, ville vi i Venstre så sænke beløbsgrænsen yderligere? Altså, jeg kan ikke huske en debat i Venstre, hvor vi har haft problemer med, at vi syntes beløbsgrænsen var for lav, men det kan jo være, der kommer sådan et tidspunkt, hvor det vil ske. Men jeg kan ikke huske, der har været sådan en debat. Så det ville vi nok aldrig modsætte os.

Kl. 17:48

Fjerde næstformand (Karina Adsbøl):

Ønskes der en anden korte bemærkning, skal man lige huske at trykke sig ind.

Kl. 17:48

Christian Friis Bach (RV):

Jeg siger tak for forpligtelsen fra ordførerens side til at arbejde med de her ting hurtigere. Og så vil vi blot opfordre til, at man fra regeringens side får fremlagt de konkrete forslag, som kan løse de udestående problemer fra regeringsgrundlaget. Tak.

Kl. 17:48

Fjerde næstformand (Karina Adsbøl):

Ordføreren.

Kl. 17:48

Mads Fuglede (V):

Jamen det er desværre uden for min portefølje at bestemme, hvad den her regering vedtager – det ved jeg at mange synes er ærgerligt, inklusive jeg selv. Men så længe det ikke er sådan, må vi afvente, hvad der bliver besluttet oppefra. Det gør jeg også selv. Og så ser vi selvfølgelig frem til den dag, hvor det forhold ændrer sig.

Kl. 17:48

Fjerde næstformand (Karina Adsbøl):

Så er det hr. Peter Kofod fra Dansk Folkeparti. Værsgo.

Kl. 17:49

Peter Kofod (DF):

Av, det må sådan være en form for dødskys at få ros af Radikale Venstre – sådan ville jeg i hvert fald have taget det. Jeg er lige nødt til at spørge ordføreren om noget, der blev sagt i et svar til Radikale Venstre, og det er: Har Venstre virkelig ikke nogen grænse for, hvad bunden skal være for beløbsordningen? Altså, forstod jeg ordføreren ret, når jeg hørte, at Venstre ikke havde sådan en grænse, hvor man sagde, at så må det ikke blive lavere? For jeg synes, det er helt vildt; det er jo en vild udmelding.

Kl. 17:49

Fjerde næstformand (Karina Adsbøl):

Ordføreren.

Kl. 17:49

Mads Fuglede (V):

Det er heller ikke en korrekt gengivelse af det, jeg sagde. Jeg sagde, at jeg ikke kan huske en debat, hvor man havde brokket sig over, at nogen havde sat beløbsgrænsen for langt ned. Det var det, der var min pointe. Det er selvfølgelig vigtigt, når man kommer til Danmark, at man arbejder under ordnede forhold. Man kan ikke have en beløbsgrænse, der ligger under det lønniveau, der generelt er i Danmark på et givent fagområde.

Kl. 17:49

Fjerde næstformand (Karina Adsbøl):

Hr. Peter Kofod.

Kl. 17:49

Peter Kofod (DF):

Godt. Jeg er glad for, at det blev berigtiget af ordføreren; så er jeg mere rolig. Men jeg vil gerne høre en uddybning af, hvad Venstre så synes beløbsgrænsen præcis skal være.

Og så vil jeg spørge ordføreren om noget andet, og det er: Hvad har egentlig været den store succes? Hvad har været den store succes, som ordføreren gerne vil hive op af hatten, i forhold til de meget store grupper af mennesker, der kommer fra lande uden for Europa, som rejser hertil, og som lige pludselig er meget svære at slippe af med? Hvad har været den store succes ved den type indvandring?

Kl. 17:50

Fjerde næstformand (Karina Adsbøl):

Ordføreren.

Kl. 17:50

Mads Fuglede (V):

Men jeg er ikke sikker på, at jeg forstår det sidste spørgsmål. Som jeg nævnte i min tale, har vi mere end 300.000 mennesker i Danmark fra udlandet, der får lønindkomst her i landet. De er her, så længe der er en arbejdsplads til dem. Hver dag de går på arbejde, er det en stor succes. Så det håber jeg er svar på det spørgsmål.

Kl. 17:50

Fjerde næstformand (Karina Adsbøl):

Hr. Morten Messerschmidt fra Dansk Folkeparti.

Kl. 17:50

Morten Messerschmidt (DF):

Jeg har svært ved at se succesen, eftersom vi har en kæmpe uudnyttet reserve i bl.a. seniorer, der ikke kan få fodfæste på arbejdsmarkedet, og handicappede, der ikke kan få fodfæste på arbejdsmarkedet. Det er mig fuldstændig uforståeligt, at den her nye bizarre symbiose af radikalisme og liberalisme foretrækker at hive folk ind fra den anden side af kloden for på den måde at fodre arbejdsmarkedet i stedet for at prioritere de danskere, der er i Danmark.

Men det, jeg i virkeligheden vil spørge om, er det, som hr. Mads Fuglede sagde til den radikale ordfører i forhold til de her, forstår jeg, hårdtarbejdende studerende syriske piger, nemlig at dem vil man så også give lov til at blive her. Det var sådan, jeg forstod ordføreren i hvert fald. Og der vil jeg bare have hr. Mads Fugledes be- eller afkræftelse på, at når det så er lykkedes at få de her syriske piger til at blive i Danmark, vil de efter menneskerettighedskonventionen have krav på, at alle deres brødre, som statistisk set er nogle af de mest kriminelle udlændinge, vi har i Danmark, skal have lov til at være i Danmark som familiesammenførte.

Kl. 17:51

Fjerde næstformand (Karina Adsbøl):

Ordføreren.

Kl. 17:51

Mads Fuglede (V):

Jeg kan ikke erindre sager, hvor man bliver familiesammenført med sin bror. Nu ved vi jo ikke, hvordan man kommer til at lave lovforslaget om de 30 syriske kvinder, som det her, som jeg er orienteret, drejer sig om, men den debat må vi tage på det tidspunkt. Hvis der er nogen, de kan familiesammenføres med, må det jo ske inden for de gældende regler for familiesammenføring – regler, vi har strammet i mange omgange.

Kl. 17:52

Fjerde næstformand (Karina Adsbøl):

Hr. Morten Messerschmidt.

Kl. 17:52

Morten Messerschmidt (DF):

Det er bare for at forstå det rigtigt: For Venstre er det ikke centralt, at de syriske piger så alene bliver i Danmark, men man er åben over for, at de regler, der i almindelighed gælder for familiesammenføring og andre måder, hvorpå man kan komme til Danmark, eller måske forhindre sin udvisning af Danmark, også skal gælde der? Så det, vi taler om, er ikke bare de syriske piger, men også deres familier?

Kl. 17:52

Fjerde næstformand (Karina Adsbøl):

Ordføreren.

Kl. 17:52

Mads Fuglede (V):

Generelt er det jo sådan, at hvis man tager en uddannelse, som eksempelvis er på positivlisten, så er det Venstres politik at understøtte det, hvis man kan matche et menneske uden for Schengenområdet med et ledigt arbejde i Danmark. Det er de facto det, der kommer til at ske med de syriske piger på det område; sådan forestiller jeg mig det kommer til at ske. Selv om jeg ikke kan foruddiskontere, hvordan lovforslaget kommer til at se ud, forestiller jeg mig, at det bliver noget i den retning. Det er ikke noget, vi i Venstre har nogen udfordringer med.

Kl. 17:53

Fjerde næstformand (Karina Adsbøl):

Så er det fru Pia Kjærsgaard fra Dansk Folkeparti. Værsgo.

Kl. 17:53

Pia Kjærsgaard (DF):

Tak. Ordføreren nævnte meget tidligt i sin tale, at det var højtkvalificeret arbejdskraft. Det har jeg altså svært ved at forestille mig, for det er jo netop ikke et beløb, som tiltrækker højtkvalificeret arbejdskraft. Det synes jeg altid vi godt kan diskutere, altså om der er behov for virkelig højtkvalificeret arbejdskraft, som vi af en eller anden årsag ikke selv kan skaffe. Men det er det jo ikke, når man bliver ved med at sætte beløbet ned. Tingene svarer jo nogenlunde til hinanden med løn, udbud, efterspørgsel osv., så jeg har svært ved at forstå det udtryk.

Kl. 17:53

Fjerde næstformand (Karina Adsbøl):

Ordføreren.

Kl. 17:53

Mads Fuglede (V):

Der, hvor jeg bor, i Ringkøbing-Skjern, er det næsten udelukkende udenlandsk arbejdskraft, der er i eksempelvis vores landbrugsbedrifter og især svinebedrifterne. De er højt kvalificeret. De er meget, meget dygtige. De har tit været her som landbrugselever først og har lært faget herhjemme.

Man kan ikke besætte de her stillinger, lige meget hvor meget man slår dem op i Danmark. Hvis man ikke havde den mulighed for at få udenlandsk arbejdskraft ind på eksempelvis vores svinebedrifter, ville dansk svineproduktion have det rigtig vanskeligt.

De produkter, vi laver, er trods alt noget af det, vi har brystet os af i en årrække, og kvaliteten af de produkter, der bliver produceret der, kommer jo ikke fra ikkekvalificeret arbejdskraft; den kommer fra meget, meget dygtige mennesker, som vi skal være glade for har valgt Danmark som destination at gå på arbejde i.

Kl. 17:54

Fjerde næstformand (Karina Adsbøl):

Fru Pia Kjærsgaard.

Kl. 17:54

Pia Kjærsgaard (DF):

Jo, men det burde jo være muligt at tiltrække danskere til de arbejdspladser. En helt anden ting er de papirer, man får i forhold til det her forslag. Altså, man kan få opholdstilladelse som medfølgende familiemedlem, hvis man er ægtefælle, og hvis man er registreret partner, fast samlever eller barn under 18 år, øvrig familie.

Fast samlever, øvrig familie – det er godt nok mange. Altså, har man noget bud på, hvem det egentlig er? Altså, hvor mange kan man få med? Øvrig familie, fast samlever – hvor længe skal man have været fast samlever? Altså, jeg synes, det her åbner for nogle spørgsmål, som vi helt klart må have svar på under udvalgsbehandlingen.

Kl. 17:55

Fjerde næstformand (Karina Adsbøl):

Ordføreren.

Kl. 17:55

Mads Fuglede (V):

Jeg tror, jeg vil svare derhenad, at det jo er vigtigt, når man kommer til Danmark som medrejsende hustru eller ægtefælle eller samlever på anden facon, at man bidrager til sit eget ophold. Så dem vil vi også meget gerne have ind på det danske arbejdsmarked.

Det er en vigtig del af det, også for at kunne rekruttere mennesker, man kan fastholde her; så kan man ikke rekruttere en kvart familie eller en halv familie. Det er jo ikke altid, at det er enlige, der har lyst til at komme ind på det danske arbejdsmarked, og det skal vi også tage højde for, når vi skal besætte stillinger, som ellers står tomme herhjemme.

Kl. 17:56

Fjerde næstformand (Karina Adsbøl):

Så siger vi tak til ordføreren. Der er ikke flere korte bemærkninger, og så går vi videre til den næste ordfører i rækken, som er hr. Mohammad Rona fra Moderaterne. Værsgo.

Kl. 17:56

(Ordfører)

Mohammad Rona (M):

Tak for det. Hver ottende fuldtidsansatte lønmodtager er udenlandsk. Udenlandsk arbejdskraft er en stor gevinst for dansk økonomi. Beregninger fra Dansk Erhverv på baggrund af tal fra Finansministeriet viser, at i 2021 løftede udenlandsk arbejdskraft Danmarks bnp med 210 mia. kr. Det er et markant bidrag. Vi har tværtimod brug for at åbne det danske arbejdsmarked, både for at løse akutte beskæftigelsesmæssige udfordringer og for at være blandt de bedste i verden til at tiltrække kvikke hoveder og hænder. Det sker nu.

I juni sidste år indgik den tidligere regering og en række andre partier en bred aftale om styrket international rekruttering – en aftale, som danske virksomheder har brug for. En ny supplerende beløbsordning på 375.000 kr. og en række andre elementer i lovforslaget skal hjælpe danske virksomheder med at rekruttere den arbejdskraft, der er mangel på. Vi skal også huske på, at ordningen lukker, hvis ledigheden overstiger 3,75 pct.

Vi ønsker alle et stærkt samfund i fremtiden, hvor der er råd til bl.a. velfærd og grøn omstilling. Så længe virksomhederne ikke har tilstrækkeligt med hænder, kommer vi som samfund til at sakke bagud. Der er kamp om arbejdskraften. Regeringen holder øje med udviklingen for den nye beløbsordning, og de partier, som har stemt for, vil blive inddraget i en kommende evaluering af ordningen. Moderaterne bakker op.

Kl. 17:57

Fjerde næstformand (Karina Adsbøl):

Tak for det. Jeg kan ikke se, at der er nogen, der har indtegnet sig for korte bemærkninger, så vi går videre til den næste ordfører i rækken, som er hr. Karsten Hønge fra Socialistisk Folkeparti.

Kl. 17:58

(Ordfører)

Karsten Hønge (SF):

Høringssvarene fra de faglige organisationer nævner alle sammen to vigtige budskaber: For det første er udenlandsk arbejdskraft velkommen i Danmark, og for det andet vil vi ikke finde os i social dumping, og derfor skal alle udlændinge arbejde under sædvanlige danske løn- og arbejdsforhold. SF er helt enig.

Lovforslaget hegner brugen af udlændinge på arbejdsmarkedet ind på forskellige måder. Det er jo bl.a. bestemmelsen om, at arbejdsløsheden skal være under 3,75 pct., at arbejdet skal foregå på sædvanlige løn- og ansættelsesforhold i Danmark, og at jobbene skal være slået op på både Jobnet og EURES. Jeg synes, at erhvervslivet alt for ofte stirrer sig blinde på, at det skal være rekruttering af lige præcis arbejdskraft uden for EU, der øjensynlig skal være både virksomhedernes og Danmarks redning, men den langsigtede løsning er at uddanne vores egne og holde fast i de uddannede, vi har, gennem uddannelse hele livet. Og så må jeg sige, at jeg undrer mig over, at dele af erhvervslivet, nemlig bankerne, spænder ben for andre dele af erhvervslivet, nemlig de virksomheder, der gerne vil rekruttere udlændinge. Jeg har simpelt hen aldrig forstået, hvorfor det skal tage så lang tid at åbne en bankkonto for en udenlandsk medarbejder, og da det besvær så er der, bliver det brugt som argument for, hvorfor man ikke skal have en dansk bankkonto. Men argumenterne for er helt indlysende: Det er for at undgå, at man laver svindel.

SF bidrager gerne til rekrutteringen af udenlandsk arbejdskraft, når virksomhederne også forpligter sig, og det står der også i den aftale, der ligger til grund for det:

»Aftalepartierne forventer samtidig, at erhvervslivet er sig deres ansvar bevidste ift. at understøtte, at seniorer kan blive på arbejdsmarkedet, hvis de ønsker det, understøtte at personer med handicap har mulighed for at komme i beskæftigelse samt øger antallet af lærepladser i de kommende år og dermed understøtter dygtig fagligt arbejdskraft også i fremtiden.« 

Og så må jeg sige, at jeg simpelt hen tvivler meget på, at en lavere beløbsgrænse kommer til at betyde særlig meget for virksomhederne – jamen så skulle det da være første gang, at lavere løn skulle være et nyt rekrutteringsværktøj. Men altså, i SF er vi da villige til at se på, hvordan den slags ting vil fungere med en tilstrækkelig indhegning af brugen af de udlændinge, der kommer til Danmark.

SF er med i den aftale, der blev indgået i juni 2022. I den bliver det nævnt otte gange, at den lavere beløbsgrænse er midlertidig og begrænset til 3 år. I lovforslaget er beløbsgrænsen gjort permanent, og dermed er balancen jo rykket væsentligt i forhold til den oprindelige aftale. For SF var den oprindelige aftale om rekruttering også en integreret del af forhandlingerne omkring »Danmark kan mere I«, men hvor blev alle de andre glimrende, gode tiltag af, såsom at sanere erhvervsordningerne, milliarden til uddannelser, milliarden til klima og den stærkere indsats mod social dumping – ja, hvad blev der overhovedet af »Danmark kan mere I«?

På den baggrund kan SF ikke støtte lovforslaget.

Kl. 18:01

Fjerde næstformand (Karina Adsbøl):

Vi siger tak til ordføreren. Der er ikke nogen korte bemærkninger, så vi går videre til den næste ordfører i rækken, som er fru Charlotte Munch fra Danmarksdemokraterne. Værsgo.

Kl. 18:02

(Ordfører)

Charlotte Munch (DD):

Tak. Jeg skal for god ordens skyld sige, at jeg er her på vegne af hr. Peter Skaarup. Og jeg skal igen minde hr. Karsten Hønge om, at blidhed er et godt middel for os nye, der står her. Måske jeg hellere skulle sende den bøn til Dansk Folkeparti.

Lovforslaget, som vi skal behandle i dag, gør tiltagene fra aftalen »Styrket international rekruttering«, der blev indgået i juni 2022, permanente. Formålet med aftalen var at styrke den internationale rekruttering, så danske virksomheder kan ansætte den udenlandske arbejdskraft, de har brug for. Lovforslaget indfører bl.a. en supplerende beløbsordning til håndtering af mangel på arbejdskraft, en udvidelse af fasttrackordningen og en udvidelse af positivlisten.

Det er helt grundlæggende noget, vi bakker op om i Danmarksdemokraterne, for det går ud over Danmarks vækst og velstand, når virksomheder ikke kan ansætte de medarbejdere, de har brug for. Det betyder i praksis, at virksomhederne ikke kan leve op til de ordrer, som de får, og tabte ordrer betyder tab af vækst, velstand og velfærd, og det går derfor ud over os alle sammen. Det skal vi gøre noget ved. Mangel på arbejdskraft er en af samfundets største udfordringer, og derfor har vi brug for at tage hånd om den akutte mangel på arbejdskraft med langsigtede løsninger, så virksomheder og det offentlige har adgang til den udenlandske arbejdskraft, som de har brug for.

Men det er selvfølgelig helt afgørende, at ansættelsen af udenlandsk arbejdskraft sker på ordentlige danske løn- og arbejdsvilkår. I Danmarksdemokraterne mener vi, at udenlandsk arbejdskraft er en del af løsningen i forhold til mangel på arbejdskraft, og derfor er det vigtigt, at vi gør det lettere for virksomhederne at hente udenlandsk arbejdskraft til Danmark, og det gør vi med lovforslaget i dag. Tak.

Kl. 18:04

Fjerde næstformand (Karina Adsbøl):

Tak til ordføreren. Der er en række korte bemærkninger, og den første er til hr. Morten Messerschmidt fra Dansk Folkeparti. Værsgo.

Kl. 18:04

Morten Messerschmidt (DF):

Tak, formand. Også tak til ordføreren. Danmarksdemokraterne er jo et nyt parti, og derfor er det jo altid spændende at høre, hvor partiet placerer sig, især på de områder, som man selv interesserer sig for. Der er jo ingen tvivl om, at for Dansk Folkeparti er udlændingepolitikken hjerteblod. Jeg ved ikke, hvordan fru Charlotte Munch har det med udlændingepolitikken generelt, men for ikke at stille for hårde spørgsmål vil jeg spørge til det sådan mere arbejdsmarkedsrelevante, hvor vi jo ved, at der i år og måske næste år vil være recession i Danmark. Det vil føre til, at mange danskere mister deres arbejde, måske endda især i områderne uden for de store byer. Der vil der så være mulighed for, at virksomheder kan fylde op med udlændinge, som Danmarksdemokraterne, forstår jeg, altså bakker op om. Så hvad er fru Charlotte Munchs svar til de danskere, der mister deres job, og hvor jobbet bliver taget af en udlænding, der får lov til at være her i 5 år? Hvad er holdningen til dem?

Kl. 18:05

Fjerde næstformand (Karina Adsbøl):

Ordføreren.

Kl. 18:05

Charlotte Munch (DD):

Tak. Jeg synes faktisk, at ministeren svarede rigtig fint på det spørgsmål, nemlig at ordningen jo netop ikke er sådan, at den ikke kan ændres, hvis markedet ændrer sig. Når det så er sagt, vil jeg også sige, at jeg har været til et utal af møder med forskellige organisationer, bl.a. Dansk Erhverv, Dansk Arbejdsgiverforening osv., og deres udmelding er jo bl.a., at når vi har flere medarbejdere i virksomhederne, kan vi også generere flere stillinger. Så det tror jeg faktisk er vejen frem.

Kl. 18:06

Fjerde næstformand (Karina Adsbøl):

Hr. Morten Messerschmidt.

Kl. 18:06

Morten Messerschmidt (DF):

Jeg forstod ikke helt, hvad svaret er til den dansker, der bliver arbejdsløs i Brande eller i Ringkøbing eller i Skagen for den sags skyld. Altså, det er jo det, der er virkeligheden, vil jeg sige til fru Charlotte Munch. Fru Charlotte Munch og hendes parti inviterer nu mange tusinde udlændinge fra den anden side af kloden ind, og de får så 3 års opholdstilladelse. Så er der en masse danskere, der mister deres job, fordi produktionen går ned. Så hvad er svaret til de danskere, der mister deres job, og som ikke kan få et nyt, fordi fru Charlotte Munch og Danmarksdemokraterne har fyldt Danmark op med flere udlændinge?

Kl. 18:06

Fjerde næstformand (Karina Adsbøl):

Ordføreren.

Kl. 18:06

Charlotte Munch (DD):

Jeg har lige så svært ved at forstå det spørgsmål, hr. Morten Messerschmidt stiller, for jeg tror faktisk ikke på, at medarbejderne mister deres job – hvorfor skulle de gøre det? Som det er i øjeblikket, skriger vores virksomheder på arbejdskraft, så naturligvis skal vi hjælpe vores virksomheder med at få den arbejdskraft.

Kl. 18:06

Fjerde næstformand (Karina Adsbøl):

Så er det fru Pia Kjærsgaard fra Dansk Folkeparti. Værsgo.

Kl. 18:06

Pia Kjærsgaard (DF):

Tak for det. Må jeg sige til ordføreren, at når man er på Folketingets talerstol, er man ordfører, uanset om det er som vikar for en anden, der har området – det vil jeg bare sige. Og i forhold til det der med blidhed vil jeg sige, at jeg nok skal forsøge, men jeg har lidt svært ved det, netop fordi det her – som hr. Morten Messerschmidt også sagde – virkelig er et punkt for Dansk Folkeparti, som faktisk gør ondt, når vi skal have det gennemført.

Jeg er meget forundret over, at Danmarksdemokraterne kan gå ind for det her – og så alligevel ikke. Jeg vil bare spørge fru Charlotte Munch, hvordan hun har det med, at det faktisk er folk fra Malaysia, der kan komme hertil – et land, der har ca. 20 millioner muslimer; 61 pct. af befolkningen – det er fra Trinidad, det er fra Samoa, det er fra Guatemala osv. osv. Det er, som jeg har sagt før, absolut ikke inden for vores EU-kulturkreds. Det er folk helt uden for den – hvis ikke vi ønsker, og det gør vi i første omgang, at skaffe dansk arbejdskraft og meget gerne seniorer på arbejdsmarkedet. Altså, det er en trist udvikling.

Kl. 18:08

Fjerde næstformand (Karina Adsbøl):

Ordføreren.

Kl. 18:08

Charlotte Munch (DD):

Jamen hvis det var sådan, at vi kunne skaffe dansk arbejdskraft, var der jo ingen grund til, at det her forslag var på dagsordenen. Det kan vi ikke, i hvert fald ikke nok, og derfor bliver vi nødt til at ty til at tiltrække udenlandsk arbejdskraft. For mig er det sådan set ligegyldigt, hvilket land den arbejdskraft kommer fra, så længe den bidrager til virksomhederne i Danmark.

Kl. 18:08

Fjerde næstformand (Karina Adsbøl):

Fru Pia Kjærsgaard.

Kl. 18:08

Pia Kjærsgaard (DF):

O.k., det er lige meget, hvilket land man kommer fra – altså at vi får mere muslimsk indvandring, er lige meget for Danmarksdemokraterne. Det er jeg ked af, kan jeg sige. Jeg er ærgerlig over, virkelig ærgerlig over, at man ikke har nogen forbundsfæller herinde. Og det er endda et parti, hvor der sidder en lang række medlemmer, som måske har haft en anden opfattelse i tidens løb. Men sådan er der jo så meget.

Men jeg må bare sige, at Dansk Folkeparti langtfra er enig i, at det er lige meget, hvor man kommer fra. Der skal ikke mere muslimsk arbejdskraft, eller hvad det nu fører til, til Danmark overhovedet med de familiesammenføringer og den turbulens og den indvandring, som det medfører.

Kl. 18:09

Fjerde næstformand (Karina Adsbøl):

Ordføreren.

Kl. 18:09

Charlotte Munch (DD):

For mig er det her ikke et spørgsmål om en lempelse af udlændingepolitikken; det er i stedet en opgradering af vores beskæftigelse.

Kl. 18:09

Fjerde næstformand (Karina Adsbøl):

Så er den næste korte bemærkning til hr. Mikkel Bjørn fra Dansk Folkeparti.

Kl. 18:09

Mikkel Bjørn (DF):

Tak for det, og tak for ordførerens tale. Nu er Danmarksdemokraterne jo i modsætning til Dansk Folkeparti store tilhængere af de internationale konventioner, og nu vil man så tage imod tusindvis af mennesker fra meget fjerne egne af verden. Derfor er jeg lidt nysgerrig på, hvor Danmarksdemokraterne stiller sig den dag, hvor nogle af de her mennesker, vi har taget imod som følge af den her nye beløbsordning, pludselig ikke kan udvises som følge af eksempelvis internationale konventioner, hvis de begår kriminalitet.

Kl. 18:09

Fjerde næstformand (Karina Adsbøl):

Ordføreren.

Kl. 18:09

Charlotte Munch (DD):

Vores holdning er helt klart, at de udlændinge, der kommer til Danmark for at udføre et job, er her, mens de udfører det job, og så skal de hjem igen, når det job er udført eller aftalen er ophørt.

Kl. 18:10

Fjerde næstformand (Karina Adsbøl):

Hr. Mikkel Bjørn for en anden kort bemærkning.

Kl. 18:10

Mikkel Bjørn (DF):

Det forstår jeg godt. Den ambition tror jeg vi alle sammen har her i Folketinget. Men hvor stiller Danmarksdemokraterne sig den dag, hvor konventionerne forhindrer eksempelvis udvisning af en kriminel udlænding, som vi har fået ind på baggrund af den her nye beløbsordning, som Danmarksdemokraterne er med til at vedtage?

Kl. 18:10

Fjerde næstformand (Karina Adsbøl):

Ordføreren.

Kl. 18:10

Charlotte Munch (DD):

Jeg tror godt, ordføreren kender svaret på det, og det er jo en meget frustrerende situation, der bliver opridset. Naturligvis er vi da ikke til at skulle huse kriminelle udlændinge, og det tror jeg også godt ordføreren er klar over.

Kl. 18:10

Fjerde næstformand (Karina Adsbøl):

Så er det hr. Peter Kofod fra Dansk Folkeparti.

Kl. 18:10

Peter Kofod (DF):

Tak for det. Jeg er bare en smule chokeret, vil jeg næsten sige, over at høre ordføreren stå på Folketingets talerstol og sige, at det er lige meget, hvilket land folk kommer fra. Jeg synes ikke, det er lige meget, hvilket land man kommer fra. Når man kigger på den indvandring, vi har haft de seneste årtier, så må man sige, at der er forskel på at komme fra Norge og at komme fra den anden side af jordkloden, altså at komme fra nogle lande, hvor der findes nogle meget store islamiske befolkningsgrupper. Der må man sige, at indvandringen mildest talt ikke har været nogen succes. Det mener jeg i hvert fald ikke.

Så det, jeg godt kunne tænke mig at høre fru Charlotte Munchs svar på, er: Står ordføreren fast på det svar, at det som udgangspunkt er fuldkommen ligegyldigt, hvilket land man kommer fra?

Kl. 18:11

Fjerde næstformand (Karina Adsbøl):

Ordføreren.

Kl. 18:11

Charlotte Munch (DD):

Ordføreren står i hvert fald fast på det svar, der lyder, at vi lige nu har brug for noget udenlandsk arbejdskraft, og at hvis vi ikke siger ja til denne aftale, så bremser vi jo også muligheden for at få andre udlændinge til Danmark for at bidrage med lige præcis det, vores virksomheder skriger på, nemlig arbejdskraft.

Kl. 18:12

Fjerde næstformand (Karina Adsbøl):

Hr. Peter Kofod.

Kl. 18:12

Peter Kofod (DF):

Jeg må sige, at det er jeg meget forundret over, for det her er jo lande med meget store islamiske mindretal, som man giver en meget, meget lempelig adgang til Danmark. Jeg kunne også høre, at ordføreren i sin indledende tale sagde, at et af Danmarks største problemer er manglen på arbejdskraft, og der må jeg bare sige, at vi synes, at et af Danmarks største problemer – ja, det største problem – er, at vi har fået alt for meget af det, som andre partier i Folketingssalen lovede os var ingeniører og tandlæger, men som viste sig at være bandemedlemmer og dybt kriminelle folk, vi ikke har kunnet slippe af med på grund af internationale konventioner.

Er ordføreren enig i, at indvandring fra islamiske lande har været en massiv udfordring for det danske samfund?

Kl. 18:12

Fjerde næstformand (Karina Adsbøl):

Ordføreren.

Kl. 18:12

Charlotte Munch (DD):

Ja, det er ordføreren fuldstændig enig i. Men ordføreren har også den holdning, at når man er beskæftigelsesordfører, som er ordførerens område, så må man også lytte til de virksomheder og organisationer, som rent faktisk italesætter, hvor vigtigt det er, at vi får mulighed for at få udenlandsk arbejdskraft til Danmark.

Kl. 18:13

Fjerde næstformand (Karina Adsbøl):

Så siger vi tak til ordføreren. Der er ikke flere korte bemærkninger, og så går vi videre til den næste i rækken, som er hr. Steffen Larsen fra Liberal Alliance. Værsgo.

Kl. 18:13

(Ordfører)

Steffen Larsen (LA):

Danmark mangler arbejdskraft. Det er de fleste vel efterhånden enige om her i salen, kan jeg forstå. Det her forslag søger at afhjælpe manglen på arbejdskraft med en ny supplerende beløbsordning ved en indkomst på 375.000 kr. og en udvidelse af fasttrackordningen samt et automatisk jobsøgningsophold på 3 år til udlændinge, der afslutter danske bachelor-, professionsbachelor-, kandidat- eller ph.d.-uddannelser i Danmark.

Forslaget indeholder derudover også en udvidelse af positivlisten for personer med en videregående uddannelse. Der er også indlagt en udvidelse af Startup Denmark-ordningen, der – må vi sige – tilsyneladende ingen effekt har haft. Men derfor ser jeg også gerne, at vi i hvert fald tager en evaluering af det løbende og ser, om vi ikke måske skulle skære den del væk på et senere tidspunkt.

Men grundlæggende støtter vi i Liberal Alliance det her forslag, og vi håber, det kan afhjælpe den mangel på arbejdskraft, som vi ser frem imod. Tak.

Kl. 18:14

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, og ifølge aftale ordførerne imellem er det nu hr. Christian Friis Bach fra Radikale Venstre. Værsgo.

Kl. 18:14

(Ordfører)

Christian Friis Bach (RV):

Tak for det, og lad mig først takke fru Brigitte Klintskov Jerkel for at give mig lov til at komme på lidt før.

Manglen på medarbejdere er en af de allerstørste udfordringer, vi står over for i Danmark, og det bremser hver dag væksten i dansk økonomi og forringer vores velfærd. Derfor er det afgørende, at vi kan tiltrække udenlandsk arbejdskraft, og det går fremad. Hvis man ser over de sidste ca. 15 år, er der sket en fordobling af andelen af internationale medarbejdere, og der er solid viden og evidens, der peger på, at det danske samfund, danske virksomheder, danske medarbejdere nyder godt af deres udenlandske kollegaer. Den internationale arbejdskraft er en vigtig del af det opsving, som vi har set på det danske arbejdsmarked, og det vil være en vigtig del af løsningen på mange af de udfordringer, vi står over for, når det gælder demografi, klima og velfærd.

Vi får brug for mange flere i årene fremover. COWI har lavet en interessant analyse, som viser, at hvis vi skal nå i mål med den grønne omstilling, vil det bare på klimaområdet øge behovet for medarbejdere med ca. 28.000 i gennemsnit i årene frem mod 2030. Der vil være behov for smede, elektrikere, vvs'ere og ikkefaglærte med de rigtige kompetencer. Derfor er vi meget positive over for lovforslaget og over for ethvert initiativ, der kan hjælpe med at skaffe flere udenlandske medarbejdere.

Men udfordringen er ikke løst med det her lovforslag. Vi skal være langt mere ambitiøse, og vi havde gerne set, at lovforslaget var gået videre. Vi havde gerne set en permanent lavere beløbsgrænse på 360.000 kr. i stedet for de 375.000 kr. Vi havde gerne set et mere stabilt og forudsigeligt krav vedrørende beskæftigelsen end det her med ledighedskravet på 3,75 pct. bruttoledighed vurderet over 3 måneder. Vi så gerne udvidede positivlister, mere stabile og analytisk forankrede positivlister med en varighed på minimum 2 år, så virksomhederne bedre kan planlægge og rekruttere internationale medarbejdere. Vi så gerne større forudsigelighed og retssikkerhed i jobsøgningsopholdet for studerende, så der ikke kan ske pludselige ændringer i gruppen af personer eller i opholdets varighed. Vi støtter en mere erfaringsbaseret kvote for antallet af opholdstilladelser under Start-up Denmark-ordningen, så der også her kan være større forudsigelighed og sikkerhed, og endelig håber vi også, at regeringen vil se på sagsbehandlingen på området. Vi hører alt for ofte beretninger fra virksomheder og arbejdstagere, som oplever unødig mistænkeliggørelse, lange sagsbehandlingstider, uendelige dokumentationskrav og bureaukrati. Så de forslag havde vi gerne set indarbejdet i lovforslaget. Vi havde gerne set et endnu mere ambitiøst lovforslag.

Og så er der to emner, der helt mangler i lovforslaget og i lovprogrammet. Det ene er forslaget fra regeringsgrundlaget om en lavere beløbsgrænse for certificerede virksomheder, og det andet er også fra regeringsgrundlaget, nemlig forslaget om, at syriske kvinder, som uddanner sig inden for områder, hvor vi har mangel på arbejdskraft, kan opnå en opholdstilladelse med henblik på beskæftigelse. De to ting håber vi regeringen vil sikre så hurtigt som muligt.

Men tak til regeringen for lovforslaget. Det er et godt skridt i den rigtige retning. Bliv ved med at gå den vej, for det er der nemlig brug for. Så skulle jeg til sidst hilse fra fru Helene Liliendahl Brydensholt fra Alternativet og sige, at de også støtter lovforslaget.

Kl. 18:18

Fjerde næstformand (Karina Adsbøl):

Tak til ordføreren. Der er nogle korte bemærkninger, og den første er fra hr. Peter Kofod fra Dansk Folkeparti. Værsgo.

Kl. 18:18

Peter Kofod (DF):

Tak for det. Egentlig vil jeg jo bare ønske ordføreren for Radikale Venstre tillykke. Radikale Venstre har jo sejret i den her debat. Næsten hele Folketinget minus os i Dansk Folkeparti og, kan jeg forstå, også SF og måske nogle ganske få andre støtter jo op om det her forslag, som den radikale ordfører roser så varmt. Jeg synes altid, det er en oplevelse at komme i Folketingssalen og diskutere udlændingepolitik, for der er tilsyneladende sådan en meget stor enighed herinde om det, Radikale Venstre måtte mene.

Så jeg vil bare spørge ordføreren for De Radikale, hvordan det er lykkedes at overtale hele regeringen, Socialdemokraterne, Venstre og Moderaterne, men sågar også store dele af højrefløjen, altså Danmarksdemokraterne og Nye Borgerlige, går jeg også ud fra, til at støtte det her forslag, der vil øge indvandringen fra lande med meget store muslimske mindretal. Hvordan i alverden er det lykkedes for Radikale Venstre at sejre så meget? Har ordføreren nogle råd til, hvad jeg skal gøre, og hvad Dansk Folkeparti kan gøre for at prøve at overtale partier, der måtte ligge tættere på os, til dog at komme til fornuft og sige nej til den her slags ting?

Kl. 18:19

Fjerde næstformand (Karina Adsbøl):

Ordføreren.

Kl. 18:19

Christian Friis Bach (RV):

Tak til hr. Peter Kofod. Gode argumenter og solid evidens baseret på menneskerettighederne virker, og det kan jeg sådan set kun opfordre ordføreren til at prøve.

Kl. 18:19

Fjerde næstformand (Karina Adsbøl):

Hr. Peter Kofod.

Kl. 18:19

Peter Kofod (DF):

Jamen det vil jeg så prøve. Næste gang vil jeg så over for Nye Borgerlige eller Danmarksdemokraterne eller De Konservative – eller de har jo så ikke været på talerstolen endnu, så der vil jeg ikke foregribe, hvad der kommer til at ske – prøve med menneskerettighedernes udstrakte arm at spørge: Kan I ikke forstå det her?

Nej, spøg til side. Jeg vil bare kvittere for den radikale ordførers tale, og jeg kan konstatere, at alt er, som det plejer; at Dansk Folkeparti og Radikale Venstre er rasende uenige, også på det her område. Men det er jo fint nok.

Kl. 18:20

Fjerde næstformand (Karina Adsbøl):

Ordføreren.

Kl. 18:20

Christian Friis Bach (RV):

Lad mig igen takke ordføreren for lykønskningen med det her solide resultat. Jeg kan dog sige, at det jo er med solid opbakning fra dansk erhvervsliv og med evidens for, at det virker, skaber positive resultater for velfærden i Danmark, vækst og beskæftigelse. De mål står vi jo trods alt sammen om, mener jeg, på tværs af Folketinget. Det tænker jeg også at Dansk Folkeparti bakker op om, om end vi i det konkrete tilfælde ikke fuldstændig deler synspunkter. Tak.

Kl. 18:20

Fjerde næstformand (Karina Adsbøl):

Så er det hr. Mikkel Bjørn fra Dansk Folkeparti. Værsgo.

Kl. 18:20

Mikkel Bjørn (DF):

Tak for det. Nu nævner ordføreren, at han har formået at overtale Folketinget til den her ret markante lempelse af udlændingepolitikken ved hjælp af gode argumenter og solid evidens, og derfor er jeg blevet lidt nysgerrig. Man kan fremdrage gode argumenter, synes jeg jo selv, og i hvert fald solid evidens for, at vores erfaringer med udlændinge fra ikkevestlige lande er ret markante og mildt sagt ret dårlige.

Så når ordføreren selv nævner de her syriske kvinder, som jo i kraft af familiesammenføringsreglerne og alt muligt andet vil kunne hente brødre, fætre og alle mulige andre til Danmark, som erfaringsmæssigt skaber store kriminalitetsproblemer og store økonomiske udgifter for det danske samfund, føler ordføreren så ikke noget ansvar for de konsekvenser af den udlændingepolitik, som Radikale gør sig til repræsentanter for, bl.a. med det her forslag?

Kl. 18:21

Fjerde næstformand (Karina Adsbøl):

Ordføreren.

Kl. 18:21

Christian Friis Bach (RV):

Tak til hr. Mikkel Bjørn. Jeg kan blot notere mig, at der er en række syriske kvinder, som knokler for at uddanne sig til læger, til sygeplejersker, til sosu-medarbejdere, til en række af de fag, som vi har hårdt brug for, og som danske virksomheder og vores sundhedssystem og velfærdsarbejdspladser har brug for, og derfor giver det jo rigtig god mening, at de får en mulighed for at bidrage. Og det er jeg sikker på bliver et positivt bidrag til det danske samfund, til dansk økonomi, til dansk velfærd.

Kl. 18:22

Fjerde næstformand (Karina Adsbøl):

Ordføreren.

Kl. 18:22

Mikkel Bjørn (DF):

Det er dejligt, at der er nogle syriske kvinder, som gerne vil tage sig et arbejde. Det, jeg er nervøs for, er mere deres familiemedlemmer, som risikerer at påføre det danske samfund yderligere udfordringer med kriminalitet. Derfor er jeg lidt nysgerrig på at høre ordførerens svar, hvis vi lige kører de syriske kvinder, der tager sig et arbejde, ud til siden og så spørger: Hvad med deres familiemedlemmer, som eventuelt går ud og begår kriminalitet?

Det er fint med de syriske kvinder, som tager sig et arbejde, men kan Radikale Venstre bakke op om et lovforslag, hvor vi vedtager, at vi udviser kriminelle udlændinge ved første dom, sådan at vi sikrer, at dem, der ikke kan finde ud af at overholde loven, ryger ud?

Kl. 18:22

Fjerde næstformand (Karina Adsbøl):

Ordføreren.

Kl. 18:22

Christian Friis Bach (RV):

Jamen når det gælder udvisningsbestemmelserne, står vi sådan set ved den lovgivning, vi har i Danmark. Vi ønsker ikke at stramme den, og vi ønsker at sikre, at den overholder gældende internationale retningslinjer – og det er der jo på visse områder sået tvivl om. Men lad mig bare sige, at når jeg nævner de syriske kvinder, er det jo ret specifikt, fordi der er nogle af dem, der står over for – midt i deres uddannelse med henblik på at få et arbejde, som solidt kan bidrage til dansk velfærd, til det danske samfund – at risikere at blive sendt til et udrejsecenter. Det gælder jo ikke i lige så høj grad de syriske mænd, der i højere grad får deres opholdstilladelse på grund af situationen i Syrien, og derfor er der et særligt problem. Men det, vi gerne vil have, er jo, at netop alle grupper, herunder flygtninge, der måtte være her, som knokler for at uddanne sig og for at sikre, at de kan bidrage til den danske arbejdskraft, kan få lov til at blive.

Kl. 18:23

Fjerde næstformand (Karina Adsbøl):

Tak til ordføreren. Der er ikke flere korte bemærkninger. Så går vi videre til den næste ordfører i rækken, og det er fru Brigitte Klintskov Jerkel fra Konservative.

Kl. 18:23

(Ordfører)

Brigitte Klintskov Jerkel (KF):

Lovforslag L 46 omhandler den politiske aftale, som en række partier indgik før folketingsvalget om styrkelse af international rekruttering. Der blev lavet en midlertidig aftale, som med lovforslaget her gøres permanent.

I Det Konservative Folkeparti er vi glade for, at aftalen nu gøres permanent i stedet for midlertidig. Men vi er ikke i mål endnu, da vi mener, at beløbsgrænsen skal være lavere end de 375.000 kr. Helt præcist ønsker vi en grænse på 325.000 kr. og samtidig en fjernelse af kravet om en dansk bankkonto, et krav, som virksomhederne taber vækst på.

Aftalen her er kompromisets kunst, men er ikke udtryk for det fulde ønske fra vores side. Derfor påtænker vi at komme med noget mere på et senere tidspunkt. Men vi støtter selvfølgelig op om aftalen her, som er det kompromis, der blev indgået.

Kl. 18:25

Fjerde næstformand (Karina Adsbøl):

Tak til ordføreren. Der er en kort bemærkning til hr. Peter Kofod fra Dansk Folkeparti. Værsgo.

Kl. 18:25

Peter Kofod (DF):

Tak for det. Ordføreren nævner, at det er det muliges kunst, men at det ikke var det fulde potentiale, man her havde indløst. Så jeg kunne bare godt tænke mig at høre, hvor man – hvis Det Konservative Folkeparti havde haft 90 mandater – så lå i forhold til beløbsgrænsen.

Kl. 18:25

Fjerde næstformand (Karina Adsbøl):

Ordføreren.

Kl. 18:25

Brigitte Klintskov Jerkel (KF):

Som jeg nævnte i min ordførertale, ønsker vi en beløbsgrænse på 325.000 kr. frem for de 375.000 kr., som ligger i aftalen her.

Kl. 18:25

Fjerde næstformand (Karina Adsbøl):

Så er der ikke flere korte bemærkninger. Vi siger tak til ordføreren og går videre til den næste i rækken, som er fru Pia Kjærsgaard fra Dansk Folkeparti.

Kl. 18:25

(Ordfører)

Pia Kjærsgaard (DF):

Tak for det. Altså, når man går lidt tilbage i papirerne og hører talerne her, kan man jo høre, at man hele tiden forsøger at trække grænsen i den gale retning. Nu hørte jeg lige den konservative ordfører sige, var det 325.000 kr.? Det er ikke så lang tid siden, at det var 330.000 kr. Hvad er det så næste gang? 320.000, 315.000 eller 300.000 kr., eller hvad? Jeg synes, det går i den gale retning. Det må jeg nok sige.

Jeg kan godt love, at i Dansk Folkeparti anerkender vi, at det på det danske arbejdsmarked kan være overordentlig svært at skaffe arbejdskraft. Og så er det jo besnærende at kigge på det store udland for at se, om arbejdskraften findes der – altså ikke bare i Europa, men i alle lande rundtomkring. Det er bl.a. derfor, man har indført mulighed for international rekruttering, som det så fint hedder.

Ved den spæde fødsel handlede det om specialiseret arbejdskraft, som vi ikke kunne finde indenlands. Jeg kan faktisk huske, at jeg selv for mange år siden sad ovre i Finansministeriet, hvor vi begyndte at tale om det her, men det var meget specialiseret arbejdskraft, speciel arbejdskraft, og til en langt højere beløbsgrænse end det, vi er inde på her. Sådan er der så meget. Det var i hvert fald, hvad den blev italesat som, nemlig at det skulle være specialister fra udlandet, når vi som land overhovedet ikke kunne undvære den her ekspertise. Og da det handler om specialister, giver et vist niveau for beløbsgrænsen mening, men beløbsgrænsen har aldrig været prangende. Den startede i 2016 på 375.000 kr. og steg år for år til 465.000 kr. Der gik det den rigtige vej. Med dette lovforslag er den nu retur på de 375.000 kr. Og mon ikke der er stærke kræfter i regeringen – også uden for regeringen, kunne vi høre fra Radikale Venstre og desværre også fra Det Konservative Folkeparti – som ønsker den endnu længere ned.

I denne ordning skal vi lige huske at der indregnes feriepenge og pension. Så en reel månedsløn på knap 23.500 kr. månedligt er det, som vi her i landet lokker udlændinge med. Det vil sige, at det er gået fra at være en ordning, som skulle give mulighed for at tiltrække specialister, til at være en ordning, hvor nærmest alle, der kan varetage et arbejde, kan komme hertil.

Det kan ikke komme bag på ret mange, at Dansk Folkeparti absolut ikke kan støtte det her forslag. Dels ønsker vi ikke flere udlændinge her til landet, dels vil man med en så lav beløbsgrænse risikere reel løndumping. Med en løn på 23.500 kr. vil man få mindre end f.eks. en faglært tømrer. Ad den vej skubber man danskerne ud af arbejdsmarkedet og erstatter vedkommende med en udlænding. Man kan få sin ægtefælle med, sine børn med, sin samlever med, sin familie med osv. De kan gå i skole her, og man nyder selvfølgelig godt af det danske sundhedsvæsen, mens man er her. Efter en række år i Danmark kan man søge om permanent opholdstilladelse, og da børnene taler flydende dansk og ikke det hjemmehørende sprog og deres tilknytning er større til landet her end til hjemlandet, ja, så kan man måske blive her. Man kan senere blive dansk statsborger. For at være i Danmark er på så mange parametre meget mere attraktivt end at være i det land, som man kommer fra.

Så helt grundlæggende kan denne ordning blive en genvej til Danmark. Det er lige smart nok, og det er meget, meget ærgerligt. Det er ikke ret lang tid siden, at Socialdemokratiet sikrede et flertal imod alt det her. Jeg synes, det må være trist at sidde som minister og være tvunget til i den regering, man nu har under sine vinger og samarbejder med, at gå grundlæggende imod de synspunkter, som man hidtil har haft.

I Dansk Folkeparti takker vi pænt nej til at sænke beløbsgrænsen, som der her er foreslået. Tak.

Kl. 18:30

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til udlændinge- og integrationsministeren.

Kl. 18:30

Udlændinge- og integrationsministeren (Kaare Dybvad Bek):

Trist er jeg nu ikke; der skal mere til at ødelægge mit humør. Men jeg vil alligevel takke for en god debat om det her lovforslag.

Det var på baggrund af mangel på arbejdskraft, at vi i et bredt flertal af partier i juni sidste år lavede en aftale om international rekruttering, og det her lovforslag er det, som bliver udmøntet med den tilføjelse, at man gør aftalen permanent. Det foreslås at etablere en ny supplerende beløbsordning med en grænse på 375.000 kr., og den nye ordning skal gælde ved siden af den eksisterende beløbsordning, der har en beløbsgrænse på 465.000 kr.

For at gøre brug af den nye lavere beløbsordning er der nogle særlige betingelser, der skal være opfyldt. For det første er det en betingelse, at de foregående 3 måneders sæsonkorrigeret bruttoledighed i gennemsnit ikke overstiger 3,75 pct. på ansøgningstidspunktet. Det betyder, at hvis ledighedsprocenten stiger over 3,75 pct., lukker ordningen for ansøgninger. For det andet er det en betingelse, at en arbejdsgiver har slået den relevante stilling op i 2 uger i både Danmark på Jobnet og i EU på EURES-portalen. For det tredje er det en betingelse for at opnå at bevare en opholdstilladelse efter den nye beløbsordning, at udlændingen ikke er idømt eller har vedtaget en bøde her i landet på 3.000 kr. eller herover for overtrædelse af straffeloven, våbenloven, udlændingeloven eller lov om euforiserende stoffer. Betingelsen gælder bagudrettet, således at den skal være opfyldt, 2 år før ansøgningen indgives, og fremadrettet, dvs. løbende, under hele opholdet.

Regeringen vil holde øje med udviklingen på den nye beløbsordning, og de partier, der har stemt for lovforslaget, vil blive inddraget i den kommende evaluering af ordningen. Regeringen mener også, at ordningen skal drøftes blandt de partier, hvis antallet af beskæftigede efter ordningen nærmer sig 15.000 personer.

Ud over den nye beløbsordning indeholder lovforslaget en række andre tiltag, som kan bidrage til at styrke international rekruttering. Med lovforslaget sker der således en udvidelse af fasttrackordningen, så kravet til antallet af fuldtidsansatte, som en virksomhed skal have ansat for at kunne blive certificeret til at benytte fasttrack, nedsættes fra 20 til mindst 10 fuldtidsansatte i Danmark.

Lovforslaget indeholder også et forslag om at udvide positivlisten for personer med videregående uddannelse, så de fagligt afgrænsede a-kasser og de regionale arbejdsmarkedsråd får mulighed for at indføre supplerende stillingsbetegnelser på positivlisten. For at skabe mere forudsigelighed for virksomhederne lægges der også op til, at stillingerne på listen tidligst kan udgå efter 2 år.

Med lovforslaget foreslås det også, at den såkaldte etableringskortordning ophæves og erstattes af et automatisk jobsøgningsophold på 3 år til udenlandske studerende, der har afsluttet uddannelse i Danmark. Ændringen betyder, at i stedet for aktivt at skulle søge om 2-årige etableringskort meddeles de studerende automatisk 3 års jobsøgningsophold.

Endelig indeholder lovforslaget forskellige justeringer af Start-up Denmark-ordningen, der betyder, at en udenlandsk virksomhedsejer, der ønsker at åbne en filial i Danmark af en eksisterende virksomhed, også kan søge om opholdstilladelse gennem ordningen. Og med disse ord vil jeg takke ordførerne for debatten og glæde mig til den videre debat om lovforslaget.

Kl. 18:33

Fjerde næstformand (Karina Adsbøl):

Tak til ministeren. Der er ikke nogen korte bemærkninger.

Der er ikke flere, der har bedt om ordet, så forhandlingen er sluttet.

Jeg foreslår, at lovforslaget henvises til Udlændinge- og Integrationsudvalget, og det betragter jeg så som vedtaget.

Det næste punkt på dagsordenen er:

11) 1. behandling af beslutningsforslag nr. B 30:

Forslag til folketingsbeslutning om Danmarks deltagelse i Det Europæiske Forsvarsagentur og Det Permanente Strukturerede Samarbejde på forsvarsområdet.

Af forsvarsministeren (Troels Lund Poulsen, fg.).

(Fremsættelse 09.02.2023).

Kl. 18:34

Forhandling

Fjerde næstformand (Karina Adsbøl):

Forhandlingen er åbnet, og første ordfører er hr. Simon Kollerup. Hr. Simon Kollerup var vist ikke helt klar. Det er med at være vågen. Det kan lige pludselig gå stærkt.

Kl. 18:34

(Ordfører)

Simon Kollerup (S):

Det beklager jeg. Jeg var så kæk at sige ude bagved, at nu skulle ministeren skynde sig, for det var ham, der var på først, men jeg starter så bare stille og roligt her.

Med det beslutningsforslag, vi skal behandle her i dag, bliver det foreslået, at Danmark skal deltage i henholdsvis Det Europæiske Forsvarsagentur og det, der hedder Det Permanente Strukturerede Samarbejde på forsvarsområdet, også kendt under navnet PESCO. Det hele er jo en udløber af, at vi havde folkeafstemningen om forsvarsforbeholdet tilbage den 1. juni sidste år, hvor vi med historiske tal, 66,9 pct. af danskerne, stemte for en afskaffelse af vores forsvarsforbehold og dermed også stemte for muligheden for at indgå i et mere forpligtende samarbejde på det forsvarspolitiske område. Helt konkret gav det os mulighed for, at vi kan deltage både i forsvarsagenturet og i PESCO-samarbejdet, og mere konkret bliver det foreslået med beslutningsforslaget her, at vi fra Folketingets side i dag giver samtykke til, at regeringen i vores land kan meddele, at Danmark ønsker at deltage i netop de to samarbejder på forsvarsområdet.

Der er ikke nogen tvivl om, at vi i Socialdemokratiet er rigtig glade for, at et så overvældende flertal af danskerne valgte at følge både vores, men jo også rigtig mange andre partiers gode opfordring om at afskaffe forsvarsforbeholdet, for verden er forandret. Den sikkerhedspolitiske situation er forandret, og derfor skal vi tage et større ansvar for Danmarks sikkerhed. Vi er ganske enkelt, som det også blev sagt, et for lille land til at stå alene. Det er de stærke alliancer, der gør Danmark trygt, og det bedste modsvar til krig og splittelse er at styrke sammenholdet. Vi skal styrke Europas forsvar imod Putin, og derfor skal Europas demokratier selvfølgelig også stå sammen i fællesskab og styrke vores forsvarssamarbejde.

På den baggrund håber vi selvfølgelig, at der også her i salen i dag vil være et bredt flertal af Folketingets partier, der vil give regeringen mandat til, at Danmark kan deltage i Forsvarsagenturet og PESCO. Vi stemmer i hvert fald for i Socialdemokratiet.

Kl. 18:37

Fjerde næstformand (Karina Adsbøl):

Tak til ordføreren. Der er en kort bemærkning til hr. Alex Ahrendtsen fra Dansk Folkeparti. Værsgo.

Kl. 18:37

Alex Ahrendtsen (DF):

Tak. Det er jo et mellemstatsligt og på den måde også frivilligt samarbejde, som Danmark kan tiltræde gennem PESCO. Vores bekymring i Dansk Folkeparti er, at det fører mere med sig, nemlig at man også kommer til at sende tropper til f.eks. Afrika. Hvad er ordførerens holdning til det? Kan ordføreren be- eller afkræfte, om dette samarbejde fører til, at vi sender tropper til Afrika?

Kl. 18:37

Fjerde næstformand (Karina Adsbøl):

Ordføreren.

Kl. 18:37

Simon Kollerup (S):

Jeg føler mig helt hensat til maj måned sidste år, for det lyder næsten som et ekko af kampagnen om forsvarsforbeholdet, hvor jeg også tror, at det her argument blev fremført. Som jeg husker argumentationen, er det, at vi afskaffer forsvarsforbeholdet, en mulighed for, at vi kan indgå i de her samarbejder, vi i dag giver regeringen mandat til på Danmarks vegne. Og så må man jo fra gang til gang forholde sig til de konkrete missioner, og hvordan de i givet fald skal se ud. Så jeg tror ikke, at det, som Dansk Folkeparti antyder her, er en slutning, man bare lige kan lave.

Men jeg synes, det naturlige er, at vi, når godt og vel to tredjedele af danskerne siger ja til at afskaffe forsvarsforbeholdet og ja til at åbne mulighederne for Danmarks mellemstatslige samarbejde i Forsvarsagenturet og PESCO, så selvfølgelig skal følge det ja. Og det gør vi med beslutningsforslaget i dag.

Kl. 18:38

Fjerde næstformand (Karina Adsbøl):

Hr. Alex Ahrendtsen for en kort bemærkning.

Kl. 18:38

Alex Ahrendtsen (DF):

Skal jeg forstå det sådan, at regeringen og Socialdemokraterne vil sende tropper til Afrika, hvis det skulle blive aktuelt i forlængelse af PESCO-samarbejdet?

Kl. 18:39

Fjerde næstformand (Karina Adsbøl):

Ordføreren.

Kl. 18:39

Simon Kollerup (S):

Det forholder jeg mig slet ikke til, for det mener jeg ikke er en aktuel diskussion. Det, vi forholder os til i dag, er de rammer, som vi kan indtræde i, og som både styrker Europas sikkerhed, fordi vi er flere, der deltager, men som jo også er med til at styrke Danmarks sikkerhed, fordi vi dermed er med til at præge retningen for den fælles europæiske forsvarspolitik og de mellemstatslige koordineringer af forsvarspolitikkerne. Det er det, jeg synes er det vigtige, og det er det, der er til behandling i dag, og det er vi helt klart for.

Kl. 18:39

Fjerde næstformand (Karina Adsbøl):

Den næste korte bemærkning er til fru Anne Valentina Berthelsen fra SF. Værsgo.

Kl. 18:39

Anne Valentina Berthelsen (SF):

Tak for det. Ja, det var lidt som at høre et ekko fra valgkampen om forsvarsforbeholdsafstemningen her. Det synes jeg var lidt hyggeligt, så jeg tænkte, jeg lige ville følge op med et spørgsmål: Kan ordføreren bekræfte, at uanset om vi er med i det europæiske forsvarssamarbejde eller ej, er det en mulighed at sende tropper til Afrika – som vi jo f.eks. gjorde, da vi sendte nogle af sted til Mali, som vi også efterfølgende trak hjem igen – og at det, at vi deltager i det her samarbejde, dermed ikke som sådan udgør en selvstændig fare for, at vi deltager med militæroperationer i Afrika?

Kl. 18:40

Fjerde næstformand (Karina Adsbøl):

Ordføreren.

Kl. 18:40

Simon Kollerup (S):

Først vil jeg sige, at jeg synes, det var et lidt interessant ordvalg, at det ligefrem var »hyggeligt« at være hensat til kampagnen om forsvarsforbeholdet. Men ja, selvfølgelig kan jeg bekræfte det, for det blev jo gengivet i spørgsmålet, at det netop er noget, man har set eksempler på tidligere. Min pointe var egentlig blot det her med, at det fra mission til mission er noget, man forholder sig til.

Kl. 18:40

Fjerde næstformand (Karina Adsbøl):

Ønskes der en anden kort bemærkning? Ja. Værsgo.

Kl. 18:40

Anne Valentina Berthelsen (SF):

Tak for det. Det er jeg fuldstændig enig med ordføreren i. Kan ordføreren måske lokkes til at sætte nogle overvejelser i gang i salen om, hvordan den sikkerhedspolitiske situation i Afrika egentlig udspiller sig? Nu er det jo ikke, fordi vi skal afspore debatten fuldstændig, men kunne der være behov for i fremtiden at deltage militært i Afrika? Det kunne f.eks. være, fordi der jo er meget store uroligheder og problemer med ustabilitet, som alt andet lige kan sprede sig til vores dele af verden og påvirke vores økonomier, f.eks. vores handel.

Kl. 18:41

Fjerde næstformand (Karina Adsbøl):

Ordføreren.

Kl. 18:41

Simon Kollerup (S):

Det tror jeg at jeg vil undlade at begive mig alt for langt ind i. Jeg vil bare nøjes med at konstatere, at vi lever i en tid, der er forandret – mens vi er her, og mens vi er nogle af dem, der er med til at have ansvaret for retningen af vores forsvarspolitik, vores sikkerhedspolitik og i det hele taget vores evne til at forsvare os selv og de allierede, som vi deler værdier med. Det er på spil og noget, som vi skal forholde os til.

Jeg tror netop, det vil afspore debatten at gå dybt ind i overvejelser om, hvordan situationen på det afrikanske kontinent er. Lige nu kan vi deltage i et styrket samarbejde, og det synes jeg vi skal.

Kl. 18:41

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre til den næste ordfører i rækken, som er hr. Mads Fuglede fra Venstre.

Kl. 18:42

(Ordfører)

Mads Fuglede (V):

Tak for ordet. Da et stort flertal stemte ja til at afskaffe det danske EU-forsvarsforbehold den 1. juni 2022, tog danskerne ansvar for Danmarks og Europas sikkerhed og fred. Afskaffelsen af forsvarsforbeholdet var noget, Venstre længe havde kæmpet for, og krigen i Ukraine, som snart nærmer sig årsdagen, tydeliggør fortsat behovet for fælles europæisk forsvars- og sikkerhedspolitik. Den europæiske forsvarsmission står selvfølgelig ikke alene – NATO er stadig væk vores vigtigste forsvarsalliance, men man kan aldrig få for lidt forsvar.

Med afskaffelsen af forbeholdet er det nu muligt, at Danmark for alvor indtræder i Det Europæiske Fællesskabs forsvarssamarbejde, også på den facon, at vi er med til at udvikle og bestemme de missioner, som skal løftes i europæisk sammenhæng. Det er selvfølgelig en mulighed, vi skal udnytte. Danmark er i særdeleshed en globalt orienteret nation, der er eksponeret for ufred i verden. Derfor skal vi tage det vigtige skridt mod mere ansvar og indflydelse i Europa med deltagelse i Det Europæiske Forsvarsagentur og i det strukturerede samarbejde  med forkortelsen PESCO.

Med dansk deltagelse i Forsvarsagenturet vil Danmark fremover være med til at præge udviklingen af nye forsvarsprojekter. Ligeledes får Danmark adgang til Forsvarsagenturets forsvarsteknologiske samarbejder, hvilket vil være til gavn for danske virksomheder og danske forskningsinstitutioner. Med deltagelse i PESCO vil Danmark blive en del af et permanent struktureret forsvarssamarbejde, der udgør rammen for koordinationen af EU-landenes forsvarspolitik. Samtidig vil Danmark i PESCO have mulighed for at indgå i det projektbaserede samarbejde, der har til formål at styrke EU's forsvarssamarbejde på konkrete områder.

Når man køber en bil, spørger man ikke, om det skal være en med bremser eller sikkerhedsseler – man vil gerne have en, der både har bremser og sikkerhedsseler. Sådan er det også med EU-forsvarsforbeholdet og med NATO-samarbejdet – vi skal have mere af det hele. Så dansk deltagelse i Forsvarsagenturet og PESCO-samarbejdet gavner os, og det ser vi meget frem til i Venstre. Så med de ord kan vi bakke op om dette beslutningsforslag.

Kl. 18:44

Fjerde næstformand (Karina Adsbøl):

Tak til ordføreren. Så er der en kort bemærkning til hr. Alex Ahrendtsen fra Dansk Folkeparti. Værsgo.

Kl. 18:44

Alex Ahrendtsen (DF):

Er ordføreren enig i, at dette beslutningsforslag er forudsætningen for, at man på et senere tidspunkt kan sende danske tropper uden for Europa, f.eks. til Afrika?

Kl. 18:45

Fjerde næstformand (Karina Adsbøl):

Ordføreren.

Kl. 18:45

Mads Fuglede (V):

Jamen altså, hvis Folketinget beslutter det, kan man altid sende danske tropper ud på missioner, også i EU-regi. Det har man kunnet før, og det kan man også nu. Nu er vi så med til at designe de missioner, som man eventuelt kan beslutte at deltage i. Men det her forslag sender hverken flere eller færre på mission i Afrika.

Kl. 18:45

Fjerde næstformand (Karina Adsbøl):

Hr. Alex Ahrendtsen, Dansk Folkeparti.

Kl. 18:45

Alex Ahrendtsen (DF):

Er Venstre garant for, at Folketinget vil sende tropper til Afrika, hvis der er flertal for det? Er det noget, man går ind for?

Kl. 18:45

Fjerde næstformand (Karina Adsbøl):

Ordføreren.

Kl. 18:45

Mads Fuglede (V):

Nogle af de mest succesfulde operationer, danske soldater har været på, har været søværnets operationer i Adenbugten og andre steder, og sådan nogle operationer vil vi i Venstre nok altid synes er meget fornuftige. Danmark er en af verdens største skibsførende nationer, når det handler om transport af gods, så det ville være meget underligt, hvis vi ikke deltog i at gøre søvejene mere fredelige, så det har jeg svært ved at forestille mig at Venstre ikke vil bakke op om i fremtiden.

Kl. 18:46

Fjerde næstformand (Karina Adsbøl):

Så siger vi tak til ordføreren. Der er ikke flere korte bemærkninger, og så går vi videre til den næste i ordførerrækken, som er hr. Peter Have fra Moderaterne. Værsgo.

Kl. 18:46

(Ordfører)

Peter Have (M):

Tak for det, formand. I dag skal vi behandle beslutningsforslag nr. B 30, der handler om, at Danmark skal kunne deltage i det europæiske samarbejde. I forlængelse af at EU-forsvarsforbeholdet jo som bekendt blev ophævet sidste år, er det min og Moderaternes holdning, at det kun er naturligt, at Danmark fuldt indgår i Det Europæiske Forsvarsagentur og i PESCO. Danmark skal være med til at sætte den strategiske retning for EU's sikkerhed og forsvarspolitik, og det skal vi gøre ved at varetage Danmarks sikkerhedsinteresser bedst muligt, og det gøres meget bedre ved at sidde med ved bordet. Vi skal også være med til at præge nye forsvarsprojekter på EU-plan. Ved at sidde med i Forsvarsagenturet kan vi herigennem bl.a. sørge for gode vilkår for danske virksomheder, og derudover vil det give adgang til den forsvarsteknologiske udvikling, og det kan også give os gode vilkår og gavne de danske universiteter.

Alt i alt vil det styrke danske virksomheders forsknings- og udviklingsaktiviteter, ligesom forsvaret vil kunne få adgang til ny teknologi og forsvarsmateriel. Moderaterne kan tilslutte sig beslutningsforslaget.

Kl. 18:47

Fjerde næstformand (Karina Adsbøl):

Tak til ordføreren. Der er en kort bemærkning til hr. Alex Ahrendtsen fra Dansk Folkeparti. Værsgo.

Kl. 18:47

Alex Ahrendtsen (DF):

Tak. PESCO-samarbejdet er jo frivilligt og til gavn for virksomhederne, men vil Moderaterne være garant for, at vi sender tropper af sted til Afrika, og ville man i så fald stemme for det, hvis det kom til afstemning i salen?

Kl. 18:48

Fjerde næstformand (Karina Adsbøl):

Ordføreren.

Kl. 18:48

Peter Have (M):

Hvad der skal ske der, må vi tage stilling til fra mission til mission. Det kan jeg hverken bekræfte eller afkræfte om vi vil.

Kl. 18:48

Fjerde næstformand (Karina Adsbøl):

Hr. Alex Ahrendtsen.

Kl. 18:48

Alex Ahrendtsen (DF):

Synes ordføreren, at det er en god idé, at Danmark i EU-regi kan deltage i militære operationer uden for EU som f.eks. i Afrika?

Kl. 18:48

Fjerde næstformand (Karina Adsbøl):

Ordføreren.

Kl. 18:48

Peter Have (M):

Hvis det eksempelvis som før nævnt gavner dansk skibsfart, kan jeg ikke se, hvorfor vi ikke skulle kunne det.

Kl. 18:48

Fjerde næstformand (Karina Adsbøl):

Tak for det. Der er ikke flere korte bemærkninger, så vi går videre til den næste i ordførerrækken, som er fru Anne Valentina Berthelsen fra Socialistisk Folkeparti. Værsgo.

Kl. 18:49

(Ordfører)

Anne Valentina Berthelsen (SF):

Tak for ordet. Det her lovforslag har ladet vente på sig, og det er et lovforslag, som jeg er utrolig glad for at vi får lov til at behandle i dag. Da vi i sin tid – i foråret – skulle diskutere, om vi ville være med i det europæiske forsvarssamarbejde og vi gik til folkeafstemning om det her samarbejde, syntes jeg og SF i hvert fald, at det var tydeligt for enhver, at det fælleseuropæiske samarbejde om sikkerhed og forsvarspolitik skulle styrkes, og at Danmark skulle være en del af det. Der står vi jo så i dag. Det synes jeg er utrolig glædeligt, og med det her forslag åbner der sig en række muligheder for Danmark og dansk deltagelse på nogle områder, som vi kunne have rigtig stor gavn af.

I EU er der projekter, som man i det danske forsvar kommer til at lade sig inspirere af og drage virkelig nyttig og værdifuld viden på baggrund af, f.eks. projekter om militær mobilitet og projekter om cybersikkerhed. Og i øvrigt ligger der muligheder for fælles indkøb af materiel, som lige nu, kan man vist roligt sige, godt kunne bruge en koordinerende indsats, qua at markedet er utrolig presset og vi stadig har et behov for at styrke vores forsvar både herhjemme og i de andre lande i vores europæiske fællesskab.

Derfor støtter vi jo også det her forslag. Jeg skulle også hilse fra Radikale Venstre og sige, at de ligeledes støtter forslaget. Tusind tak for ordet.

Kl. 18:50

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er fru Lise Bech fra Danmarksdemokraterne. Værsgo.

Kl. 18:50

(Ordfører)

Lise Bech (DD):

Tak, formand. Med det her forslag anmoder regeringen om Folketingets samtykke til, at Danmark deltager i Det Europæiske Forsvarsagentur og Det Permanente Strukturerede Samarbejde på forsvarsområdet, PESCO. Begge dele er centrale dele af EU's forsvarssamarbejde. Deltagelse i Forsvarsagenturet giver ifølge regeringen Danmark mulighed for at præge udviklingen af nye forsvarsprojekter. Derudover vil dansk deltagelse i PESCO-projekter præge udviklingen af det forsvarspolitiske samarbejde i EU.

Det er vigtigt at understrege, at det for begge samarbejder gælder, at deltagelse er frivilligt for EU-medlemsstater. Danmark er således ikke forpligtet til at deltage, ligesom Danmark til enhver tid vil kunne udtræde af det ene eller begge samarbejder. Isoleret set er der fornuftige elementer i forslaget, da det vil give medindflydelse på EU's forsvarspolitik, ligesom det giver danske virksomheder adgang til at byde ind på forsvarsopgaver. Men Danmarksdemokraterne mener grundlæggende ikke, at der skal ske yderligere integration af Danmark i EU på forsvarsområdet – og det sker med det her forslag.

Ja, Danmark afskaffede EU-forsvarsforbeholdet i juni 2022, og vi er derfor som land indtrådt fuldt ud i det europæiske samarbejde om sikkerhed og forsvar fra den 1. juni 2022. Men forsvaret af Danmark skal efter Danmarksdemokraternes opfattelse ske i regi af NATO og ikke i regi af EU. Hvis Danmark begynder at melde sig ind i nogle organisationer under EU, der arbejder med forsvarsforhold, er det en glidebane i retning af mere EU. Forslaget her vil styrke og udvide samarbejdet med EU på forsvarsområdet, hvilket Danmarksdemokraterne ikke støtter. Uden en afskaffelse af forsvarsforbeholdet havde det her beslutningsforslag slet ikke været muligt. Men trods det, at der er nogle gode takter i det, ender vi desværre med ikke at kunne støtte det her forslag.

Kl. 18:53

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Carsten Bach fra Liberal Alliance. Værsgo.

Kl. 18:53

(Ordfører)

Carsten Bach (LA):

Tak for det. Den 1. juni sidste år gik Liberal Alliance til valg på at afskaffe EU-forsvarsforbeholdet, hvilket jo også endte med at blive resultatet af afstemningen. Med det her forslag, som hedder beslutningsforslag nr. B 30, fra regeringen anmodes der om Folketingets samtykke til, at Danmark kan deltage i Det Europæiske Forsvarsagentur og Det Permanente Strukturerede Samarbejde på forsvarsområdet. Det støtter Liberal Alliance så selvfølgelig selvsagt. Det gør vi, både fordi det er centrale dele af EU's forsvarssamarbejde og det vil give Danmark en vis grad af mulighed for i en meget usikker tid at påvirke retningen af EU's sikkerheds- og forsvarspolitik, men særlig støtter Liberal Alliance forslaget, fordi de to samarbejdsområder giver Danmark mulighed for at deltage i udviklingen af nye forskningsprojekter og sikre os adgang til den nyeste teknologi og det nyeste materiel til gavn for dansk forsvars udvikling mod et mere moderne og højteknologisk og dermed også fremtidssikret forsvar, hvor også soldaternes sikkerhed og tryghed faktisk kommer i højsædet. Fuld integration i EU-samarbejdet giver ligeledes bedre vilkår for danske virksomheder og for de danske universiteter i forhold til initiativer inden for udviklingen af nye teknologier i forsvarsindustrien.

I Liberal Alliance mener vi, at det danske forsvar i samarbejde med netop universiteterne og industrien skal være blandt de førende i EU på militær teknologi og forskning og udvikling af samme. Danmark skal i EU-regi indgå i samarbejdsrelationer om den nyeste teknologiske udvikling. Forslaget er således beskrevet helt i tråd med Liberal Alliances politik på området, og Liberal Alliance bakker derfor op om forslaget.

Kl. 18:55

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til hr. Rasmus Jarlov fra Konservative. Værsgo.

Kl. 18:55

(Ordfører)

Rasmus Jarlov (KF):

Vi bakker også op om forslaget. Det var jo derfor, vi fik afskaffet forsvarsforbeholdet, altså for at være med i det samarbejde, som vi så beslutter at gå med i med beslutningsforslaget. Så det skulle jo være mærkeligt, når man netop havde anbefalet at komme ud af forsvarsforbeholdet, hvis man så ikke også tog konsekvensen af det og gik med i de fordele, som vi nu kan opnå. Og vi håber, at Danmark vil spille en god og aktiv rolle, og ser frem til det.

Kl. 18:56

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste i ordførerrækken, og det er fru Trine Pertou Mach fra Enhedslisten. Værsgo.

Kl. 18:56

(Ordfører)

Trine Pertou Mach (EL):

Tak. Fra Enhedslistens side kan vi ikke støtte forslaget om en dansk deltagelse i Det Europæiske Forsvarsagentur og Det Permanente Strukturerede Samarbejde på forsvarsområdet, PESCO. Vi mener simpelt hen ikke, at en dansk deltagelse inden for de her samarbejdsrammer øger Danmarks forsvar eller den globale sikkerhed.

Det er for så vidt rigtigt nok, som der står i forslagsteksten, at Forsvarsagenturet handler om at skabe et konkurrencedygtigt europæisk marked for forsvarsmateriel, dvs. salg af våben og våbenteknologi. Altså, med andre ord handler det om at øge lønsomheden for militærindustrielle interesser. Der bliver heller ikke lagt skjul på, at det er skatteyderfinansieret industripolitik til at støtte våbenindustrien, og det synes vi ikke at Danmark skal bidrage til. Vi betaler i øvrigt allerede i dag til EU's forsvarsfond – en fond, der inden for den senere tid har øget sit budget betragteligt med 60 mia. kr.

Hvad angår PESCO, er det et samarbejde, der primært omhandler projektudvikling på ad hoc-basis. De to projekter, som regeringen ønsker at tilkoble Danmark, er områder, hvor Danmark allerede er dækket via andre samarbejdsrammer. Det gælder cybersikkerhed, hvor Danmark allerede indgår i cybersamarbejdet, bl.a. i NATO, i det nordiske forsvarssamarbejde, i OSCE og i EU, og vi deltager allerede i nogle af de scenariebaserede øvelser imod hybridtrusler, der finder sted.

Så er der militær mobilitet, som det hedder, hvor Danmark også allerede er dækket og forpligtet af samarbejdet i både EU og NATO og også i det forsvarssamarbejde, som hedder Joint Expeditionary Force. Så derfor ser vi ikke, at der er nogen bydende forsvarsmæssig nødvendighed i at indgå i de her betalingsforpligtende frivillige ordninger. Det bidrager ikke til vores eget territorialforsvar eller til Europas nærforsvar. Til gengæld bidrager det ret betragteligt til militærindustriens profitabilitet, og det har vi ikke nogen interesse i fra dansk side. Det bidrager ganske enkelt til at øge militariseringen i EU, og det er ikke noget, vi ønsker at man skal gå videre med.

Ud over at det er betalingsforpligtende for Danmark at indgå i de her samarbejder, som regeringen nu vil tilslutte Danmark, så hedder det sig jo også i et notat fra Forsvarsministeriet til Folketinget tilbage i 2017, at de vigtigste adgangskrav for PESCO er, at man skal kunne stille kampenheder eller støtteelementer til rådighed for EU, som faktisk bidrager til EU's militære operationer. Derudover bliver man som en del af PESCO-gruppen også forpligtet til at øge sine forsvarsbudgetter.

Så på den måde er det i virkeligheden set med Enhedslistens øjne positivt, at Danmark ikke er en del af PESCO. For vi ønsker ikke, at man skal være forpligtet til at stille kampenheder til rådighed for EU's militære missioner eller øge forsvarsudgifterne ud over det, som i forvejen bliver diskuteret ganske voldsomt her i landet i disse dage og måneder. Og derfor kan vi fra Enhedslistens side ikke bakke op om en dansk tilslutning. Tak.

Kl. 18:59

Tredje næstformand (Karsten Hønge):

Der er en kort bemærkning til fru Anne Valentina Berthelsen fra SF.

Kl. 18:59

Anne Valentina Berthelsen (SF):

Tak for ordet. Tak til ordføreren for talen. Jeg har et simpelt spørgsmål: Er ordføreren enig i, at Ukraine lige nu har behov for våben, hvis de skal vinde krigen mod Rusland?

Kl. 18:59

Tredje næstformand (Karsten Hønge):

Ordføreren.

Kl. 18:59

Trine Pertou Mach (EL):

Tak for spørgsmålet. Det er Enhedslisten enig i, og det er jo også grunden til, at vi også fra Enhedslistens side som alle andre partier i Folketinget bakker op om de donationer, vi giver fra Danmark.

Kl. 18:59

Tredje næstformand (Karsten Hønge):

Spørgeren.

Kl. 18:59

Anne Valentina Berthelsen (SF):

Det tænkte jeg nok. Så vil jeg stille et opfølgende spørgsmål. Hvor mener ordføreren, at det er bedst, at de våben kommer fra? Fra amerikanske våbenvirksomheder, fra kinesiske eller måske fra europæiske?

Kl. 19:00

Tredje næstformand (Karsten Hønge):

Ordføreren.

Kl. 19:00

Trine Pertou Mach (EL):

Jeg synes, det er ærgerligt, at alle forsvarspolitiske diskussioner i Danmark skal foregå inden for rammen af Ukrainespørgsmålet. Det her er blevet diskuteret i Danmark og i EU i årevis. Det er ikke en udvikling, Enhedslisten nogen sinde har været enig i. Vi synes grundlæggende ikke, at EU skal militarisere samarbejdet, og slet ikke yderligere, så uagtet at der pågår en krig, at Ukraine har en begrundet og legitim ret til selvforsvar, og at vi skal donere også militære bidrag til den selvforsvarskamp, så synes vi ikke, at Danmark skal indgå i PESCO-samarbejdet.



Kl. 19:00

Tredje næstformand (Karsten Hønge):

Der er en kort bemærkning til hr. Mads Fuglede, Venstre.

Kl. 19:00

Mads Fuglede (V):

Jeg skal høre, om man fra Enhedslistens side har gjort sig nogle tanker om, hvilke af de missioner man har været på fra dansk side i EU-regi, Enhedslisten ikke mener Danmark skulle have været medbidragyder til.

Kl. 19:01

Tredje næstformand (Karsten Hønge):

Ordføreren.

Kl. 19:01

Trine Pertou Mach (EL):

Det vil jeg gerne bruge mere tid på at diskutere med ordføreren fra Venstre på et andet tidspunkt. Lige nu diskuterer vi jo, hvorvidt Danmark skal tilslutte sig PESCO-samarbejdet og Det Europæiske Forsvarsagentur, og det mener vi ikke vi skal, for vi synes ikke – og det er nok ikke nogen overraskelse, eftersom vi anbefalede et nej til at afskaffe forsvarsforbeholdet sidste år – at EU-samarbejdet skal militariseres, og at det her forsvarssamarbejde er noget, der skal udvikles yderligere.

Kl. 19:01

Tredje næstformand (Karsten Hønge):

Spørgeren.

Kl. 19:01

Mads Fuglede (V):

Men PESCO styrker jo netop muligheden for at designe de missioner, så derfor troede jeg, at Enhedslisten havde gjort sig nogle tanker om, om der var nogle af de missioner, Danmark har været på med sine EU-partnere, som man var så stærk modstander af, at man heller ikke ville ind i PESCO, hvor man selv kunne designe missionerne meget bedre.

Kl. 19:01

Tredje næstformand (Karsten Hønge):

Ordføreren.

Kl. 19:01

Trine Pertou Mach (EL):

Det er lidt et flashback til forsvarsforbeholdsafstemningsdebatterne sidste år, også med spørgsmålet fra spørgeren nu her. Pointen er, at det, som vi lige nu diskuterer som noget, der skulle være EU's forsvarssamarbejde, jo ikke handler om forsvar af det europæiske territorium. Det handler om eksterne operationer i tredjelande, og det synes vi ikke at EU skal begive sig ind i.

Kl. 19:02

Tredje næstformand (Karsten Hønge):

Der er ikke flere korte bemærkninger. Tak til fru Trine Pertou Mach. Den næste ordfører er hr. Alex Ahrendtsen, Dansk Folkeparti.

Kl. 19:02

(Ordfører)

Alex Ahrendtsen (DF):

Tak, formand. Isoleret set er det jo på mange måder til gavn for dansk og europæisk våbenindustri, isoleret set har det også et uskyldigt skær, og isoleret set kan man egentlig godt forstå, at man forsøger at øge samarbejdet på det militære område i EU. Men man skal også se det i et bredere perspektiv. Dette beslutningsforslag om PESCO og Forsvarsagenturet lægger jo grunden for noget mere, og vi frygter i Dansk Folkeparti, at det på sigt kommer til at udkonkurrere NATO; at man på sigt i EU får opbygget en forsvarsdimension, der udkonkurrerer NATO; at man på sigt også skaber fundamentet for operationer uden for EU, herunder Afrika, for ellers ville man jo ikke søge at få dette samarbejde etableret. Og det er også baggrunden for, at man i sin tid anbefalede danskerne at stemme ja til at afskaffe forsvarsforbeholdet. Og det er derfor, at vi er bekymrede.

I Dansk Folkeparti er vi jo stærke tilhængere af forsvaret, vi er stærke tilhængere af NATO, vi er stærke tilhængere af en militærindustriel kapacitet i Europa, som kan levere våben til vores forsvar, og som i disse tider også skal levere våben til Ukraine, så Ukraine kan forsvare sig mod den brutale, barske russiske bjørn. Der er ingen tvivl om, hvor vi hører til. Men vi hører altså også til NATO-fløjen, og selv om beslutningsforslaget isoleret set ikke handler om en udsendelsesstyrke til Afrika, så er det alligevel forudsætningen for, at man senere vil kunne gøre det, og det er derfor, at vi i forbindelse med udvalgsarbejdet vil få stillet nogle spørgsmål til ministeren, så vi kan få afklaret grænserne for dette beslutningsforslags rækkevidde. Tak for det.

Kl. 19:05

Tredje næstformand (Karsten Hønge):

Der er ingen korte bemærkninger. Tak til hr. Alex Ahrendtsen. Så er det den fungerende forsvarsminister.

Kl. 19:05

(Forsvarsministeren)

Troels Lund Poulsen (fg.):

Tak for bemærkningerne og indlæggene fra de forskellige partier, og også tak for en – ser det ud til – relativt bred opbakning til det beslutningsforslag, som vi diskuterer nu. Som flere har været inde på, blev 2022 jo året, hvor den sikkerhedspolitiske situation i Europa tog en meget voldsom drejning, som ingen havde forudset. Ruslands invasion af Ukraine har vist, at vi ikke længere kan tage vores sikkerhed for givet. Mere end nogen sinde før er der jo brug for nu, at Europa og EU står sammen om vores fælles sikkerhed, og her skal Danmark selvfølgelig også bidrage.

I lyset af det ændrede trusselsbillede blev det danske EU-forsvarsforbehold sat til folkeafstemning – det er der også en lang række ordførere der har været inde på – og resultatet blev jo så også som bekendt et historisk ja til fuldt ud at indtræde i det europæiske samarbejde. Danmark indtrådte derfor i det europæiske samarbejde om sikkerhed og forsvar den 1. juli 2020. Med afskaffelsen af forsvarsforbeholdet har Danmark nu mulighed for at deltage i flere aspekter af det europæiske sikkerheds- og forsvarssamarbejde. Det gælder bl.a. Det Europæiske Forsvarsagentur og det permanente strukturerede samarbejde på forsvarsområdet – det, der også benævnes PESCO. Regeringen har derfor også fremsat beslutningsforslaget om deltagelse i de to samarbejder, og man skylder jo også at sige, at det sådan set også er en fremsættelse af et beslutningsforslag, som den tidligere regering havde fremsat, men som ikke nåede at blive behandlet.

Både Forsvarsagenturet og PESCO er centrale dele af EU's sikkerheds- og forsvarspolitiske samarbejde, og dansk deltagelse vil give os muligheden for at sætte strategisk retning for EU's sikkerheds- og forsvarspolitik og sikre, at samarbejdet i endnu højere grad flugter med de danske sikkerhedsinteresser. Som en del af PESCO vil Danmark have mulighed for at deltage i fælles projekter om udvikling af kapabiliteter med særlig dansk interesse. Derudover vil dansk deltagelse i PESCO-projekter kunne styrke danske virksomheders forsknings- og udviklingsaktiviteter, ligesom forsvaret vil kunne få adgang til ny teknologi og forsvarsmateriel.

Deltagerlandene i PESCO har fælles forventninger til udviklingen i EU's forsvarssamarbejde. PESCO-samarbejdet indebærer derfor 20 forpligtelser, som medlemsstaterne påtager sig at gennemføre på sigt, og det er der jo også allerede én ordfører der har nævnt. Medlemsstaterne udarbejder årligt nationale implementeringsplaner, der skildrer arbejdet hen mod gennemførelsen af forpligtelserne. Planerne danner grundlag for en årlig rapport fra PESCO-sekretariatet, og som en del af deltagelsesprocessen vil en dansk national implementeringsplan blive udarbejdet forud for vedtagelsen af rådsafgørelsen om dansk deltagelse. Folketinget vil blive orienteret om den nationale implementeringsplan.

Danmark vil kunne deltage i PESCO-projektet om militær mobilitet, der går ud på at gøre militær transport over grænser i EU lettere. Projektet har deltagelse af tredjelande som USA, Canada og Norge, ligesom der koordineres tæt med NATO. Projektet er et eksempel på et område, hvor der er tæt transatlantisk samarbejde. Som en del af samarbejdet i forsvarsagenturet vil Danmark bl.a. have mulighed for at præge udviklingen af nye forsvarsprojekter. Det betyder, at Danmark kan være med til at sikre bedre muligheder for danske virksomheder og forskningsinstitutioner i de mange materiel- og teknologisamarbejder under agenturet.

Med beslutningsforslaget anmodes derfor om Folketingets samtykke til deltagelse i Forsvarsagenturet og PESCO, og jeg glæder mig også til det videre arbejde i forhold til beslutningsforslaget.

Kl. 19:09

Tredje næstformand (Karsten Hønge):

Der er en kort bemærkning til fru Anne Valentina Berthelsen, SF.

Kl. 19:09

Anne Valentina Berthelsen (SF):

Tak til ministeren for talen. Jeg er jo langt hen ad vejen enig i indholdet, og jeg kunne godt tænke mig at dvæle lidt ved det sidste, ministeren talte om, altså muligheden for at indgå i de her materiel- og teknologisamarbejder, fordi jeg faktisk synes, det er utrolig afgørende, at vi lige netop nu får mulighed for det og også udnytter dem til fulde.

Det er jo sådan, at vi donerer en hel masse til Ukraine – ikke kun fra Danmarks side, men bredt mellem de europæiske lande – og som jeg ser det, er der efterhånden behov for at sparke gang i produktionen på fælles europæisk jord, hvad angår produktion af materiel og ammunition, og få en koordineret indsats omkring det her.

Er ministeren enig i, at vi er ved at være der, hvor det er svært at hive noget ned fra hylderne ret meget længere herhjemme, og at vi i stedet skal i gang med at udnytte de fælleseuropæiske muligheder for en koordineret og meget stærkere produktion?

Kl. 19:10

Tredje næstformand (Karsten Hønge):

Ministeren.

Kl. 19:10

Troels Lund Poulsen (fg.):

Jamen jeg er enig i mange af de synspunkter, som ordføreren giver udtryk for. Det er jo ikke nogen hemmelighed, at f.eks. ammunition er en særlig udfordrende problemstilling, som vi ser det nu i forhold til Ukraine. Det handler jo både om bestemte typer ammunition, men det handler ikke mindst om, hvor hurtigt det kan fabrikeres. Og derudover er det jo også rigtigt, at mange lande har givet meget flotte donationer. Fra dansk side har vi jo givet donationer bare på det militære område for op imod 5 mia. kr. Og det påvirker selvfølgelig også, hvad vi har, om man så må sige, på hylderne i det danske forsvar.

Derfor tror jeg jo heller ikke, det her er enten-eller. Det er både-og. Altså, vi er jo stærk tilhængere af at have et godt NATO-samarbejde. Men det, vi kan gøre for at udvikle det europæiske samarbejde – også i forhold til et samarbejde, der kan styrke forsvar og teknologiudvikling – tror jeg kun vil være til Europas fordel.

Kl. 19:11

Tredje næstformand (Karsten Hønge):

Spørgeren.

Kl. 19:11

Anne Valentina Berthelsen (SF):

Tak for det. Det er jeg enig med ministeren i. Jeg ved ikke, om ministeren har viden om, om der er noget konkret på bedding, hvad angår at få styrket f.eks. en produktion af ammunition, som vi kan hoppe direkte ind i, når først det her er endeligt vedtaget, og som vil gavne ikke kun Europas muligheder for at koordinere styrkelsen af vores forsvar, men som også vil gavne Ukraine i sidste ende. Sker der noget lige nu, som ministeren kan sætte lidt ord på, som kommer til at blive særlig gavnligt, og som vi kan komme ind i som følge af det her?

Kl. 19:11

Tredje næstformand (Karsten Hønge):

Ministeren.

Kl. 19:11

Troels Lund Poulsen (fg.):

Altså, jeg tror, man må være ærlig og sige, at det jo ikke er det, at vi tilslutter os PESCO eller Forsvarsagenturet, der en til en kommer til at løse de aktuelle problemer. Så sent som i sidste uge var jeg til NATO-forsvarsministermøde i Bruxelles, og en af de store diskussioner, vi havde der, handlede om vigtigheden af at fremskaffe mere ammunition. Det er både noget, man diskuterer i NATO, men jo også noget, man diskuterer i EU-kredsen af bl.a. forsvarsministre og udenrigsministre.

Så ja, alle de her ting hænger sammen, og det, der vel står tilbage – også i det spørgsmål, som fru Anne Valentina Berthelsen stiller – er jo, hvordan man kan sikre, at vi også fra europæisk side i højere grad bliver mere aktive i at udvikle nogle af vores egne bidrag til ikke alene teknologiudvikling, men for den sags skyld også våben.

Kl. 19:12

Tredje næstformand (Karsten Hønge):

Tak til den fungerende forsvarsminister.

Da der ikke er flere, der har bedt om ordet, er forhandlingen sluttet.

Jeg foreslår, at forslaget til folketingsbeslutning henvises til Forsvarsudvalget. Hvis ingen gør indsigelse, betragter jeg dette som vedtaget.

Det er vedtaget.

Det sidste punkt på dagsordenen er:

12) 1. behandling af lovforslag nr. L 48:

Forslag til lov om ændring af militær retsplejelov. (Styrkelse af mulighederne for at pågribe militært personel, der er narkopåvirket i tjenesten).

Af forsvarsministeren (Troels Lund Poulsen fg.).

(Fremsættelse 09.02.2023).

Kl. 19:13

Forhandling

Tredje næstformand (Karsten Hønge):

Forhandlingen er åbnet. Den første ordfører er hr. Simon Kollerup, Socialdemokraterne.

Kl. 19:13

(Ordfører)

Simon Kollerup (S):

Det giver sig selv, at hvis en medarbejder i forsvaret er påvirket af narkotika, når man gør tjeneste, så er der en stor risiko for, at den medarbejder ikke udviser den nødvendige opmærksomhed over for sig selv og sine omgivelser. Det giver også sig selv, og jeg tror, vi alle sammen kan blive enige om det, at det selvfølgelig ville være fuldstændig uacceptabelt, hvis der er nogen, der kommer til skade i tjenesten, fordi der er narkotika indblandet, og derfor står vi så med det lovforslag, som er blevet genfremsat og behandlet i dag.

Det er et lovforslag, hvor det bliver foreslået, at vi kan styrke mulighederne for at pågribe tjenestegørende personel, der måtte være narkotikapåvirket, og som fører motordrevet køretøj eller varetager opgaver, hvor der er fastsat særlige promillegrænser. Problemet i dag er, at som reglerne er indrettet, kan Forsvarsministeriets Auditørkorps og andre militære myndigheder kun teste det pågældende personel for, om de er alkoholpåvirkede. Det er ikke muligt at teste for, om man er påvirket af euforiserende stoffer, og det er sagens kerne.

Med lovforslaget bliver det foreslået, at man skal kunne narkoteste personel, enten ved at besigtige deres øjne eller ved hjælp af en spyt- eller svedtest. Vi mener, det er en god idé, og vi mener, det giver god mening, at man kan teste personel for, om de måtte være påvirket af narkotika, for selvfølgelig skal vi kunne sikre os, at militært personel, der eksempelvis betjener et køretøj eller håndterer våben, hverken er påvirket af alkohol, men selvfølgelig heller ikke af euforiserende stoffer, fordi det er potentielt livsfarligt, både for dem selv, men også for deres kolleger og deres omgivelser, og det kan medføre særdeles alvorlige konsekvenser.

Så derfor er vi tilhængere af lovforslaget og vil vi selvfølgelig bakke det op.

Kl. 19:15

Tredje næstformand (Karsten Hønge):

Der er ingen korte bemærkninger. Tak til hr. Simon Kollerup. Næste ordfører er hr. Mads Fuglede, Venstre.

Kl. 19:15

(Ordfører)

Mads Fuglede (V):

Tak for ordet. Med dette lovforslag lægges der op til, at Forsvarsministeriets Auditørkorps og andre militære myndigheder fremover vil kunne afkræve spyt- og svedprøve samt foretage øjenbesigtigelse af tjenestegørende militært personel. Som det er i dag, er der ikke hjemmel i den militære retsplejelov til, at Forsvarsministeriets Auditørkorps og andre militære myndigheder rutinemæssigt eller stikprøvevis kan kræve, at tjenestegørende militært personel lader sig teste for narkopåvirkning. Det er selvfølgelig uheldigt.

De vigtige opgaver, som forsvarets medarbejdere hver eneste dag udfører, kræver af naturlige årsager yderst skærpet opmærksomhed. Derfor er misbrug af euforiserende stoffer helt uacceptabelt og uforeneligt med militærtjeneste. Regeringens foreslåede lovændring vil styrke forsvarets mulighed for at kunne pågribe de forhåbentlig meget få tilfælde, hvor militært personel er påvirket af narkotika i tjenesten.

På den baggrund stemmer Venstre for lovforslaget.

Kl. 19:16

Tredje næstformand (Karsten Hønge):

Der er ingen korte bemærkninger. Tak til hr. Mads Fuglede. Næste ordfører er hr. Peter Have, Moderaterne.

Kl. 19:17

(Ordfører)

Peter Have (M):

Tak for det, formand. Der er ikke så meget mere at sige om det her lovforslag, som de to ordførere ikke allerede har sagt. Jeg vil blot lige hurtigt sige, at det i bund og grund bare går ud på, at Auditørkorpset skal have hjemmel til at udtage prøver i form af spyt og sved til brug for at få fastslået, om en tjenestegørende soldat er påvirket af stoffer. På baggrund af den her test, eller hvis en tjenestegørende ikke kan eller vil afgive spyt- eller svedprøve, skal det også være muligt at fremstille personen til at få udtaget en blodprøve. Det giver simpelt hen ingen mening, at det her ikke er muligt i dag, og derfor vil vi bakke op om lovforslaget.

Kl. 19:17

Tredje næstformand (Karsten Hønge):

Der er ingen korte bemærkninger. Tak til hr. Peter Have. Den næste ordfører er fru Anne Valentina Berthelsen, SF.

Kl. 19:17

(Ordfører)

Anne Valentina Berthelsen (SF):

Tak for ordet. Der er næppe nogen, der kan være i tvivl om, at forsvaret er en utrolig vital og meget, meget seriøs arbejdsplads, og derfor er det også utrolig naturligt, at man kan teste mennesker, som er i militærtjeneste, for narkopåvirkning. Det går ikke, hvis det finder sted, for de er til fare for både sig selv og deres omgivelser, og det er jo blevet sagt flere gange i denne debat. Jeg synes egentlig, at Venstres ordfører sagde det meget præcist: Det er uforeneligt med det at gøre militærtjeneste at være påvirket af narko.

Derfor støtter SF også lovforslaget. Tak for ordet.

Kl. 19:18

Tredje næstformand (Karsten Hønge):

Der er ingen korte bemærkninger. Tak til fru Anne Valentina Berthelsen. Den næste ordfører er fru Lise Bech, Danmarksdemokraterne.

Kl. 19:18

(Ordfører)

Lise Bech (DD):

Tak, formand. Det bliver jo lidt en gentagelse, for det her lovforslag giver Forsvarsministeriets Auditørkorps og andre militære myndigheder mulighed for at foretage kontrol med, om tjenestegørende militært personel er påvirket af euforiserende stoffer. Auditøren og andre militære myndigheder kan foretage kontrollen ved at afkræve spyt- og svedprøver og foretage øjenbesigtigelse blandt tjenestegørende militært personel, der fører køretøjer eller i øvrigt varetager opgaver, for hvilke der er fastsat særlige promillegrænser.

Desuden gives der mulighed for, at tjenestegørende militært personel kan fremstilles til udtagelse af blodprøve eller afgivelse af urinprøve, såfremt den pågældende ikke er i stand til eller nægter at medvirke til en spyt- eller svedprøve eller en øjenbesigtigelse. Auditøren og andre militære myndigheder vil således i forhold til tjenestegørende militært personel, som fører motordrevet køretøj, få samme beføjelser, som politiet har i henhold til færdselslovens § 55.

Militæret færdes i trafikken overalt i Danmark med tunge køretøjer, og selvfølgelig skal ingen køre i trafikken i påvirket tilstand. Desuden anvender tjenestegørende militært personel ofte skarpe våben på skydebaner og i skydeterræn, så her skal der naturligvis ikke være påvirkede personer til stede.

Det eneste, man kan undre sig over, er jo, at det her lovforslag ikke blev inkluderet, da politiet fik de her beføjelser i færdselsloven. Men bortset fra det kan vi jo glæde os over, at den forbedrede styrkelse af kontrol med, om tjenestegørende militært personel er påvirket af euforiserende stoffer, kommer nu. Og derfor støtter vi selvfølgelig det her forslag.

Kl. 19:20

Tredje næstformand (Karsten Hønge):

Der er ingen korte bemærkninger. Tak til fru Lise Bech. Den næste ordfører er hr. Carsten Bach, Liberal Alliance.

Kl. 19:20

(Ordfører)

Carsten Bach (LA):

Tak for det. Jeg tror ikke, jeg vil trække noget i langdrag eller gentage noget, der allerede er sagt fra talerstolen. Jeg vil bare konstatere, at Liberal Alliance også støtter lovforslaget.

Kl. 19:20

Tredje næstformand (Karsten Hønge):

Der er heller ingen korte bemærkninger. Tak til hr. Carsten Bach. Næste ordfører er hr. Rasmus Jarlov, Det Konservative Folkeparti.

Kl. 19:20

(Ordfører)

Rasmus Jarlov (KF):

Vi er heller ikke de store tilhængere af narkotikaforbrug i forsvaret. Folk, der render rundt med våben og har med andre ting at gøre, som kan slå folk ihjel, skal helst være ved deres fulde sansers brug. Så vi synes, det er udmærket, at der bliver mulighed for at føre lidt mere kontrol.

Kl. 19:21

Tredje næstformand (Karsten Hønge):

Der er ingen korte bemærkninger. Tak til hr. Rasmus Jarlov. Næste ordfører er fru Trine Pertou Mach, Enhedslisten.

Kl. 19:21

(Ordfører)

Trine Pertou Mach (EL):

Tak for det. Jeg tænker også at fatte mig i korthed. Der findes ikke rigtig noget argument for ikke også at have en seriøs stofpolitik i forsvaret. Det eneste, der måske er lidt mærkeligt, er, at det ikke er kommet noget før, som en tidligere ordfører også var inde på. Så selvfølgelig skal vi have det, og selvfølgelig bakker Enhedslisten også op om det forslag, regeringen har fremsat.

Kl. 19:21

Tredje næstformand (Karsten Hønge):

Der er ingen korte bemærkninger. Tak til fru Trine Pertou Mach. Næste ordfører er hr. Alex Ahrendtsen, Dansk Folkeparti.

Kl. 19:22

(Ordfører)

Alex Ahrendtsen (DF):

Tak, formand. Jeg er i gang med mit 12. år i Folketinget, og jeg må bare konstatere, at man lærer nyt hver eneste dag herinde. Jeg var slet ikke klar over, at der var den her forskel i forbindelse med narkotika og andre stoffer for militæret og dets personel. Og når man tænker på de fartøjer, som kører på gader og stræder, virker det jo helt skørt. Og når man læser gamle soldaterberetninger, kan man se, at der jo blev drukket tæt. Det kan godt undre, at vi ikke har fået strammet op på loven, men det er godt, at det sker nu. Bedre sent end aldrig.

Dansk Folkeparti støtter selvfølgelig – på linje med andre – lovforslaget. Tak.

Kl. 19:22

Tredje næstformand (Karsten Hønge):

Der er ingen korte bemærkninger. Tak til hr. Alex Ahrendtsen. Så er det den fungerende forsvarsminister.

Kl. 19:23

(Forsvarsministeren)

Troels Lund Poulsen (fg.):

Tak for den brede opbakning til lovforslaget. Der er jo ikke nødvendigvis nogen grund til at lave en kronologisk gennemgang af forslaget. Det er jo helt rigtigt, som de fleste ordførere har sagt, at det da er det mest naturlige, at man skal have den her mulighed. Og jeg synes så også, at det er meget godt, at vi nu får skabt de lovgivningsmæssige rammer, der tilsikrer det. Der er heller ikke nogen tvivl om – som flere ordførere har været inde på – at det her er et redskab, som man skal være villig til at kunne få til sin brug. Derfor er jeg sådan set også meget tilfreds med, at vi får givet den mulighed, som lovforslaget her lægger op til – også selv om man altid kan diskutere, hvorfor det først bliver indført nu og ikke tidligere.

Endnu en gang tak for bemærkningerne, og jeg har ikke tænkt mig at forlænge debatten yderligere.

Kl. 19:24

Tredje næstformand (Karsten Hønge):

Tak til ministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Forsvarsudvalget. Hvis ingen gør indsigelse, betragter jeg dette som vedtaget.

Det er vedtaget.

Kl. 19:24

Meddelelser fra formanden

Tredje næstformand (Karsten Hønge):

Der er ikke mere at foretage i dette møde.

Folketingets næste møde afholdes i morgen, onsdag den 22. februar 2023, kl. 13.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 19:24).


53. møde

Fredag den 28. april 2023 kl. 10.00

Dagsorden

1) Forespørgsel nr. F 2:

Forespørgsel til statsministeren om regeringens værdipolitik med fokus på de udfordringer, der følger af indvandringen.

Af Pia Kjærsgaard (DF) m.fl.

(Anmeldelse 24.01.2023. Fremme 31.01.2023).

2) 1. behandling af lovforslag nr. L 108:

Forslag til lov om ændring af lov om almene boliger m.v. og lov om leje af almene boliger. (Tilskud til midlertidig huslejenedsættelse i visse almene boligafdelinger).

Af social- og boligministeren (Pernille Rosenkrantz-Theil).

(Fremsættelse 12.04.2023).

3) 1. behandling af beslutningsforslag nr. B 102:

Forslag til folketingsbeslutning om at udarbejde en model til en dansk forvaltningsdomstol.

Af Torsten Gejl (ALT) m.fl.

(Fremsættelse 17.03.2023).

Kl. 10:00

Meddelelser fra formanden

Formanden (Søren Gade):

Mødet er åbnet.

I dag er der følgende anmeldelser:

Indenrigs- og sundhedsministeren (Sophie Løhde):

Lovforslag nr. L 123 (Forslag til lov om ændring af lov om tobaksvarer m.v. og forskellige andre love. (Implementering af dele af delegeret direktiv vedrørende opvarmede tobaksvarer m.v.)).

Mette Thiesen (DF) m.fl.:

Forespørgsel nr. F 16 (Vil regeringen tage initiativ til, at der indføres offentligt tilskud til fedmemedicin til udvalgte grupper, som man eksempelvis har gjort det i Storbritannien?)

Titlerne på de anmeldte sager vil fremgå af www.folketingstidende.dk. (jf. ovenfor).

Medlemmer af Folketinget Lisbeth Bech-Nielsen (SF), Charlotte Munch (DD), Sólbjørg Jakobsen (LA), Mette Abildgaard (KF), Victoria Velasquez (EL), Katrine Robsøe (RV), Mette Thiesen (DF), Helene Liliendahl Brydensholt (ALT) og Kim Edberg Andersen (NB) har meddelt mig, at de ønsker at tage følgende forslag tilbage:

Forslag til folketingsbeslutning om 26 ugers udvidet barsel til tvillingefamilier.

(Beslutningsforslag nr. B 110).

Ønsker nogen at optage dette beslutningsforslag?

Da det ikke er tilfældet, er beslutningsforslaget bortfaldet.

Det første punkt på dagsordenen er:

1) Forespørgsel nr. F 2:

Forespørgsel til statsministeren:

Vil statsministeren redegøre for regeringens værdipolitik med fokus på de udfordringer, der følger af islamisk indvandring fra Mellemøsten og Nordafrika, og som presser eller tvinger danskerne til at ændre levevis og adfærd?

Af Pia Kjærsgaard (DF), Alex Ahrendtsen (DF), Peter Kofod (DF), Morten Messerschmidt (DF) og Nick Zimmermann (DF).

(Anmeldelse 24.01.2023. Fremme 31.01.2023).

Kl. 10:01

Formanden (Søren Gade):

Jeg gør opmærksom på, at afstemning om eventuelle forslag til vedtagelse udsættes til tirsdag den 2. maj 2023.

Vi skal nu i gang med en forespørgselsdebat, og det indebærer, at ordførerne rykker frem på de forreste rækker og skal trykke sig ind. Og det har alle gjort.

Så den første, som får ordet, er ordføreren for forespørgerne, fru Pia Kjærsgaard, Dansk Folkeparti. Værsgo.

Kl. 10:01

Begrundelse

(Ordfører for forespørgerne)

Pia Kjærsgaard (DF):

Tak for det. I Dansk Folkeparti kan vi jo godt lide traditioner, og det er blevet en tradition at afholde denne værdidebat, hvor vi i Folketinget får en grundig debat om den islamiske indvandring til Danmark. Men at vi afholder denne debat, er ikke, fordi vi afholder den som et egentlig ønske om at bevare den tradition, for vi var egentlig allerhelst fri for at diskutere, hvordan indvandringen fra Mellemøsten og Nordafrika forandrer Danmark i negativ retning – ja, jeg vil faktisk sige ødelægger Danmark. For folk, der kommer hertil, bør uden videre tilpasse sig vores samfund, hvis de skal være her.

Under disse debatter plejer jeg at stille spørgsmålet: Hvad har indvandringen fra muslimske lande bidraget positivt med? Og svarene, jeg har fået, har været mildt sagt underlige. Det har været sådan noget med, at de skulle have bidraget til den danske hiphopkultur, til at have en god karatekammerat og alle de andre skønne mennesker, som vedkommende havde mødt i Nordvestkvarteret.

Er det virkelig det? Er der ikke noget, hvor man kan sige: Tak, fordi I kom hertil og har beriget vores land, kultur og økonomi til gavn for det danske samfund og folk? Og der er da bestemt indvandrere, der har gjort det godt, helt sikkert – det skal man altid huske at sige. Men det er jo bare ikke det, der tæller så meget, når vi diskuterer det her. Vi taler ikke om den enkelte indvandrer, men om indvandringen som sådan.

Men jeg kan jo prøve igen at spørge de forskellige ordførere om, hvad de synes at indvandringen har tilført Danmark af gode ting. Omvendt kan ingen vel være ubekendt med alle de negative konsekvenser, som indvandringen medfører, bl.a. høj kriminalitetsrate, lav beskæftigelse, social kontrol, lav uddannelse, ghettoer, uro i boligkvarterer, bandekriminalitet, vanvidskørsel osv. osv. – og så lige de minimum 30 mia. kr., som det koster årligt.

Så alt i alt: Hvad er regeringens holdning til konsekvenser af den islamiske indvandring? Tak.

Kl. 10:04

Formanden (Søren Gade):

Tak for det. Vi siger tak til ordføreren for forespørgerne, fru Pia Kjærsgaard, Dansk Folkeparti. Og jeg giver nu ordet til landets statsminister. Statsministeren.

Kl. 10:04

Besvarelse

Statsministeren (Mette Frederiksen):

Tak for det, og tak for ordet. Jeg vil begynde i Greve Kommune for at glæde Venstres ordfører og også De Konservatives ordfører. Der var jeg i går, og det var jeg, for i Greve Kommune skal jobparate og uddannelsesparate gøre nytte for deres kontanthjælpsydelser. De holder strandene rene, de grønne områder ordentlige, de laver måske småoperationer og andet praktisk forfaldende arbejde i kommunen. Det gør man 5 dage om ugen med en arbejdsuge på 37 timer. Målet er selvfølgelig, at flere skal kunne klare sig selv, tjene deres egne penge og blive en del af arbejdsfællesskabet. Det, man gør med succes i Greve og i øvrigt andre steder også, ønsker regeringen vi skal gøre i hele Danmark. For vi må konstatere – for nu at springe til en af konklusionerne med det samme – at alt for mange ikkevestlige indvandrere og efterkommere ikke er i arbejde, og det gælder især blandt kvinderne. Alt for mange kvinder med ikkevestlig baggrund er på passiv forsørgelse, de går derhjemme, og i mine øjne er det her et af de største svigt, der har været gældende i vores samfund. Når man møder mennesker med krav, møder man også mennesker respektfuldt.

Derfor har regeringen netop præsenteret et forslag om en ny arbejdspligt. Vi vil erstatte forsørgelseslogikken med en entydig arbejdslogik. Det allerbedste er selvfølgelig, at man kan finde sig et ordinært arbejde, og det næstbedste er, at man gør nytte for sin ydelse. Det drejer sig om op til 37 timer om ugen, og når man er klar til at uddanne sig eller til at tage et job og tjene sine egne penge, skal man gå i gang med det. Overholder man ikke sin pligt til at deltage og bidrage og ikke har en rimelig grund dertil, mener vi også, at man skal trækkes i sin ydelse. Når vi gør det her, er det jo, fordi vi betragter vores danske velfærdssamfund som et fællesskab – et fællesskab, der bygger på en grundlæggende tillid til, at alle, der kan, også skal, at man arbejder og forsørger sig selv. Det her er forudsætningen for en succesfuld integration, det er forudsætningen for, at flere lærer sproget, og det er en forudsætning for, at de kvinder, der i dag er underlagt social kontrol, sættes fri.

Det her skal også gælde for dem, der har været her i mange år og endnu ikke har fået fodfæste på arbejdsmarkedet. Jeg skylder her at sige – og det er vigtigt – at vi i dag har masser af mennesker med rødder i andre lande end Danmark, der bidrager positivt til det danske samfund, der går på arbejde, passer vores ældre, kører busserne, forsker, spiller fodbold, laver alt imellem himmel og jord og bidrager positivt. Det, jeg fokuserer på i talen i dag, er den store gruppe af især kvinder med ikkevestlig baggrund, der ikke går på arbejde. Det er vigtigt for mig i den her sammenhæng at sige, at kontanthjælpen skal være en midlertidig ydelse. Det har aldrig været idéen, at man har skullet kunne være der i hverken år eller årtier, og derfor ønsker regeringen at udvide det gældende beskæftigelseskrav, så det også kommer til at gælde for personer på kontanthjælp, der er indrejst før 2008. Det vil betyde, at mange flere vil blive omfattet af arbejdspligten, få et klart incitament til at få et arbejde, og vores ambition er klar: Vi skal i løbet af de næste 10 år reducere forskellen mellem ikkevestlige indvandrere i arbejde og danskere i arbejde markant. Det er vigtigt at få flere i arbejde. Det kan ikke overraske, at en socialdemokratisk statsminister siger det, men det er lige så vigtigt, at vi bliver ved med at have styr på antallet af, hvor mange mennesker der kommer hertil, ellers kan skoler, daginstitutioner, boligområder og sammenhængskraft i Danmark ganske enkelt ikke følge med.

Lige nu er vi vidner til noget, der bør bekymre os alle sammen, nemlig en markant stigning i antallet af migranter og flygtninge, som forsøger at nå til Europa. I andre europæiske lande er situationen på samme niveau, som den var tilbage i 2015 og 2016. Det vigtigste er at få styrket EU's ydre grænser og styrke tilbagesendelse af de flygtninge, som ikke har krav på beskyttelse. I Danmark har vi fortsat lave asyltal, men, og det vil jeg gerne gøre klart, hvis tilstrømningen stiger væsentligt eller pludseligt, er vi selvfølgelig klar til at handle og til at tage de nødvendige værktøjer i brug. Vi følger den her udvikling tæt. Som flere i Folketinget har bemærket i løbet af ugen, har jeg selv valgt at engagere mig personligt i det europæiske spørgsmål på det her område, fordi det er så afgørende, at vi ikke ender i en situation som i 2014 og 2016.

Det helt grundlæggende for os i regeringen er, at vi selvfølgelig på den ene side skal hjælpe mennesker på flugt, men det er lige så vigtigt at passe på Danmark, og lad os forhåbentlig fra start blive enige om en ting. Det nuværende asylsystem i verden er brudt sammen, og det er inhumant. Tusindvis af mænd og kvinder og børn tager ud på livsfarlige rejser i håb om at nå det forjættede Europa. Alt for mange drukner, alt for mange udsættes for vold, alt for mange kvinder bliver voldtaget, og i dag er det reelt kyniske menneskehandlere og menneskesmuglere, der bestemmer, hvem der når frem, og hvem der ikke når frem. Systemet er brudt sammen! Den erkendelse oplever jeg er ved at brede sig til flere af mine europæiske kolleger. Regeringen arbejder for, at vi får et nyt asylsystem, og det skal tilrettelægges på en mere retfærdig måde, hvor flygtninge hjælpes enten i nærområderne eller via kvotesystemet, så vi får brudt menneskehandlerne og menneskesmuglernes måde at tjene penge på, og så vi kan få styr på antallet, der kommer til Europa.

Kl. 10:09

Til sidst vil jeg sige, at der er meget, der går bedre med integrationen i Danmark. Der er rigtig mange, der bidrager positivt til vores fællesskab, knokler og er en stor gevinst, bl.a. for vores sundhedsvæsen, men udfordringerne står stadig væk i kø. Alt for mange kvinder er på passiv forsørgelse. Det er ikke rimeligt over for alle os andre, der går på arbejde. Der er områder i Danmark, hvor for mange mennesker vælger at leve i parallelsamfund med egne spilleregler, og det er i strid med vores demokrati. Det er et kæmpemæssigt problem, at vi har så stor en andel af unge mænd, især med ikkevestlig baggrund, som begår og bliver dømt for kriminalitet.

Så har vi, det vil jeg gerne sige meget direkte, et særligt problem med store grupper af drenge og unge mænd, som med deres aggressive tone og toneadfærd spreder utryghed. Det drejer sig om boligområder, S-togsstationer, forskellige pladser, indkøbscentre. Jeg vil kalde det for hverdagsterror, og jeg ved, hvad det er, der sker i vores samfund: Vi andre går udenom, vi sænker blikket, når vi går forbi, børnene kan ikke få lov til tager S-toget hjem, ingen får lov til at tage alene hjem fra en fest, man beder vores egne børn og unge om at ændre adfærd på grund af nogle få, der ødelægger det for de mange. Vi skal ikke tolerere det, det ødelægger vores hverdag, og det tager friheden fra os andre, og det går ikke, at vi har områder i Danmark, hvor helt almindelige mennesker, som aldrig nogen sinde ikke har overholdt reglerne, skal føle sig utrygge på grund af drenge og unge mænds helt, helt forkerte adfærd. Det er en politisk forpligtelse at få gjort noget ved det. Det er først og fremmest en forældreforpligtelse, men jeg kan jo se, at der er nogen forældre, der ikke magter at løfte den opgave, og så bliver vi andre nødt til at tage over.

Derfor – for at sammenfatte til sidst – er der ikke anden vej igennem udlændingepolitikken end at føre en stram, konsekvent udlændingepolitik, møde mennesker med meget, meget klare forventninger. Når man er i Danmark af den ene eller den anden årsag, skal man leve efter de danske værdier. Det kan ikke gradbøjes, det kan ikke diskuteres, det kan ikke relativeres. Frihed, demokrati, ligestilling er det, det handler om. Midlertidighed på flygtningeområdet er afgørende, og hvis ikke vi holder fast i det, har vi ikke styr på antallet. Så med andre ord er der masser at tage fat på, både herhjemme, i Europa og ude i verden, og det er regeringen klar til at gøre, og jeg ser frem til debatten i dag.

Kl. 10:12

Formanden (Søren Gade):

Tak til statsministeren. Og nu er det sådan, at der er adgang til én kort bemærkning fra ordførerne, og den første, som får ordet, er fru Pernille Vermund, Nye Borgerlige.

Kl. 10:12

Pernille Vermund (NB):

Tak for det. Jeg har to spørgsmål, og det ene relaterer sig til det her nye asylsystem og det, som regeringen siger om, at man er klar til at tage de fornødne midler i brug, hvis der kommer et migrantpres mod Danmark, hvilket det lader til at der gør. Hvad er det for fornødne midler? Skal der ny lovgivning til, eller har vi den lovgivning, der skal til for at holde migranter ude? Det er det ene spørgsmål.

Det andet er et spørgsmål omkring vold, kriminalitet, hverdagsterror, som statsministeren selv taler om. Vi ved jo, at der er en større andel af de børn, som vokser op i hjem med ikkevestlig baggrund, som bliver udsat for vold, og vold avler som bekendt vold. Statsministeren har jo været fortaler for at tvangsfjerne flere børn, og når man som borgerlig hører det, så er det ikke noget, der sådan ligefrem vækker jubel, optimisme og begejstring. Omvendt må jeg sige, at det er i hjem med ikkevestlig baggrund, at vi kan se, at der er mere vold, og hvor der skal langt flere indberetninger til. For tallene viser faktisk også, at der skal langt flere indberetninger til, når det er i muslimske familier, der er problemer, end når det er i danske. Hvad har regeringen tænkt sig at gøre ved det, hvis regeringen har tænkt sig at gøre noget?

Kl. 10:13

Formanden (Søren Gade):

Statsministeren.

Kl. 10:13

Statsministeren (Mette Frederiksen):

Jeg vil sige to ting. Altså, for det første er der en del lovgivningsværktøjer, der ligger i skuffen parat til at reagere med, hvis vi ser en situation som den i 2015. Det var noget af det lovgivning, vi fik på plads dengang. Men har vi behov for yderligere, vil regeringen selvfølgelig være aldeles åben i forhold til det.

I forhold til anbringelser vil jeg sige, at jeg jo ikke forstår den der borgerlige automatreaktion. For når jeg ser børn, der ikke har det godt – jeg var på besøg i Joannahuset i København i går og mødte der en gruppe af unge, i øvrigt med forskellig etnisk baggrund, som ikke har haft det godt i deres barndom og i deres ungdom på grund af vold, overgreb, misrøgt, mistrivsel – så forstår jeg jo ikke, at man som borgerlig har reageret så voldsomt, men det var især Nye Borgerlige, på en socialdemokratisk statsminister, der sagde: Flere børn skal anbringes, for forældrene kan ikke passe på dem. Så det er jo en af de øjensynligt store ideologiske uenigheder, vi har imellem os.

Jeg står altid på børnenes side, altid, og jeg ved, hvad f.eks. vold kan gøre ved et barn, så ja, der er børn, der burde blive anbragt, og som ikke bliver anbragt i dag, desværre. Nu får vi snart barnets lov på plads. Jeg ved ikke, om Nye Borgerlige stemmer for eller imod. Det ville være et vigtigt skridt i den her retning.

Kl. 10:15

Formanden (Søren Gade):

Tak for det. Fru Pia Kjærsgaard, Dansk Folkeparti.

Kl. 10:15

Pia Kjærsgaard (DF):

Jeg vil forsøge at bringe debatten lidt tilbage på sporet. Jeg vil godt spørge statsministeren om noget, for jeg kan forstå, at både statsministeren, men også udlændingeministeren, har overtaget Dansk Folkepartis ord hverdagsterror. Der er så mange ting, man har overtaget fra DF, og det er fint. Men når nu man betragter det som terror – det er det ord, der bliver brugt – så kan man jo blive frataget sit statsborgerskab. Er det så langt, vi kan komme? For jeg hørte jo ministerens tale, som at det er noget, hvor vi alle sammen er klar over, hvordan samfundet ser ud, og at det ikke er godt.

Men så mangler jeg bare svar på: Hvad vil man gøre ved det? Og så for lige at bringe det ind på et nogenlunde tidligt tidspunkt, vil jeg sige, at da jeg stillede den forespørgsel, som vi har haft tradition for år efter år, var der ikke på det tidspunkt tale om den her migrantkrise, som vi lynhurtigt kan komme til at stå over for. Og der sagde statsministeren også, at hvis der sker noget, griber vi ind. Det lyder godt, men hvordan? Jeg kan sige, at Østrig bare i 2022 modtog 100.000 asylsøgere. Østrig er et lille land, det er Danmark også, og det, jeg har stillet forespørgslen for i dag, er at få svar, og ikke bare høre om det, der sker ude i samfundet, men få svar fra regeringen.

Kl. 10:16

Formanden (Søren Gade):

Statsministeren.

Kl. 10:16

Statsministeren (Mette Frederiksen):

Altså, hvis vi ser tilbage på den seneste valgperiode, fremsatte den daværende socialdemokratiske regering et forslag, som vi ikke kunne få opbakning til her i Folketinget, nemlig simpelt hen at umuliggøre det for de her drenge og unge mænd at tage ophold, f.eks. på et S-togsstation eller en plads, for det er der, det sker.

Den hverdagsterror, jeg taler om, er i vaskekælderen, det er på legepladsen i det udsatte boligområde, det er på parkeringspladsen, det er i tunnellerne, der forbinder S-togsstationerne i Storkøbenhavn med fortovene og indkøbscentrene. Det er indkøbscentrene, der er S-togsstationerne, det er stisystemerne. Det er de steder, hvor helt almindelige mennesker bare har behov for at være og transportere sig, og hvor grupper af drenge og unge mænd tager ophold, chikanerer, truer, og der kan også være personfarlig kriminalitet, vold, narkosalg inkluderet.

Der foreslog vi dengang, at man simpelt hen skulle kunne sige fra politiets side: I kan slet ikke være her, I må ikke være her. Det blev desværre ikke stemt igennem Folketinget på det tidspunkt. Jeg mener stadig væk, det havde været et af de bedste værktøjer, vi kunne give politiet, og nu må vi jo så starte forfra og se, om vi kan få opbakning til noget lignende. For hvis man vil af med den hverdagsterror – og det er det, det er – så bliver man også nødt til at fjerne de drenge og unge mænd fra de fælles rum, som vi andre skal kunne være i.

Kl. 10:17

Formanden (Søren Gade):

Tak for det, og den næste, der får ordet, er fru Brigitte Klintskov Jerkel fra Det Konservative Folkeparti.

Kl. 10:17

Brigitte Klintskov Jerkel (KF):

Tak, og tak til statsministeren for redegørelsen. Statsministeren nævner det her med et nyt asylsystem, og jeg kunne egentlig godt tænke mig, også lidt i tråd med de tidligere spørgere, at høre mere konkret, hvad regeringen har tænkt sig at gøre, hvis vi meget snart kommer til at stå i en situation, hvor migranterne vælter ind over grænsen, ligesom vi oplevede det i 2015. Må man stille to spørgsmål ad gangen?

Det andet er: Jeg kunne godt tænke mig at høre, hvornår der sker noget i forhold til et asylcenter uden for EU's grænser.

Kl. 10:18

Formanden (Søren Gade):

Statsministeren.

Kl. 10:18

Statsministeren (Mette Frederiksen):

Den situation, vi er i i Europa, tillægger jeg selv kolossalt stor vægt og betydning. Det er jo en af grundene til, at jeg var i Rom i fredags for at besøge min nye italienske kollega; det er derfor, jeg har været i Kroatien; det er en af grundene til, at jeg for nylig har været i Egypten; og så sent som i den her uge havde vi besøg af statsministeren i den nye svenske regering, med hvem vi forventer et meget, meget tæt udlændingesamarbejde. Vi har jo ikke kunnet samarbejde så tæt med Sverige og svenskerne over en periode, men med en ny regering i Sverige er vi kommet meget, meget tættere for hinanden. Når jeg selv bruger så meget tid på det, er det, fordi det at sikre Europas ydre grænser er helt afgørende, og det gælder både Balkanruten mod øst og Middelhavsruten mod syd. Det er det ene element.

Det andet element er, at skulle asyltallene i Danmark forandre sig – vi har meget lave tal nu, også sammenlignet med Østrig, som blev nævnt før, og det gælder også Benelux-landene eller i hvert fald i Nederlandene og Belgien – så er vi klar til at gøre, hvad der måtte være det rigtige at gøre på vores egen grænse. Det har regeringen tilkendegivet, og det har vi tænkt os at gøre.

Kl. 10:19

Formanden (Søren Gade):

Tak for det. Fru Susie Jessen, Danmarksdemokraterne.

Kl. 10:19

Susie Jessen (DD):

Tak, og også tak for at komme ind på det her problem med de indvandrerdrenge, vi ser rundtomkring, som skaber nogle voldsomme problemer. Jeg kunne også godt tænke mig at få et svar på, hvad man gør i forhold til de piger, altså drengenes søstre, som jo altså ikke står på stationerne, men som tit er placeret derhjemme under nogle vilkår, som bare overhovedet ikke er forenelige med noget af det, vi lægger os op ad i Danmark.

Jeg ved, at regeringen i sidste valgperiode havde et fokus på de her piger med Kommissionen for den glemte kvindekamp, som man satte i søen, men den er jo ligesom ikke kommet i gang igen. Der var nogle initiativer i gang for de små piger, og så ville man kigge på de unge kvinder og så de øvrige kvinder til sidst. Det skuffer mig meget, at det her ikke er kommet i gang igen, for lige såvel som der er store problemer med drengene, er der altså også bare nogle udfordringer med forældre, der fastholder piger i nogle voldsomme greb, som i sidste ende kan ende med æresdrab, genopdragelsesrejser, tvangsomskæring og alle mulige andre grimme ting. Så jeg vil høre, hvad man vil gøre i den her valgperiode for at komme social kontrol til livs.

Kl. 10:20

Formanden (Søren Gade):

Statsministeren.

Kl. 10:20

Statsministeren (Mette Frederiksen):

Tusind tak for det spørgsmål. Det er fuldstændig rigtigt, at vi i det danske samfund har alt for mange piger og kvinder med ikkedansk baggrund, som er underlagt social kontrol. Det ses jo meget tydeligt, når man besøger et kvindekrisecenter i dag, der er en kraftig etnisk overrepræsentation, og der bliver nævnt andre eksempler fra ordførerens side. For ikke så lang tid siden kom der en evaluering af 24-årsreglen, og jeg kan godt huske, hvor meget kritik også os i Socialdemokratiet fik af partier på venstrefløjen for at bakke op om den, men den har virket. 24-årsreglen har jo virket, for den har givet de unge kvinder en mulighed for at få sig etableret og stå på egne ben.

Det næste store skridt, jeg mener vi skal tage for at frigøre piger og kvinder, er indførelsen af arbejdspligten. For det, at man vokser op med, at det er naturligt at se ens mor modsat andre kvinder i samfundet være derhjemme og gå med tørklæde og måske ikke kunne tale dansk – eller givet for en dels vedkommende ikke kunne tale dansk – ikke være en del af samfundslivet og ikke tjene sine egne penge, er med til at reproducere en meget, meget patriarkalsk måde at betragte piger og kvinder på, som jeg ikke mener er forenelig med det danske samfund. Så i regeringens øjne er det næste store frihedsprojekt, hvad angår piger og kvinder, faktisk at få indført den her arbejdspligt.

Kl. 10:21

Formanden (Søren Gade):

Så er det hr. Christian Friis Bach fra Radikale Venstre.

Kl. 10:21

Christian Friis Bach (RV):

Tak for det. Og tak til statsministeren for en god redegørelse og i det hele taget til regeringen for gode og rolige samtaler om det her emne, hvor vi løser problemerne i fællesskab.

Det er arbejdspligten, jeg vil fokusere lidt på. Det ser vi meget positivt på, hvis det kan føre til karriere og kontakter og ikke bare meningsløs aktivering. Men det er noget, vi ser meget positivt på og ser frem til at forhandle om. Men så kunne man også vende det om og sige: Hvad med en arbejdsret til dem, som rigtig gerne vil? Fagbladet FOA har jo dokumenteret en stribe sager, som f.eks. i sosu-sektoren, hvor man knokler løs og rigtig gerne vil bidrage. Vi har mangel på dem og alligevel får de ikke forlænget deres ophold. Vi ved, at det står i regeringsgrundlaget, men kunne vi ikke sætte de sager lidt i bero, indtil vi får løst problemet? Og der er jo mange unge, der knokler med en uddannelse herhjemme, også lærlinge, og som gør alt, hvad de kan, for at bidrage til det danske samfund, men som så alligevel ikke kan få permanent ophold.

Kunne statsministeren se på de udfordringer, så dem, der rigtig gerne vil os, også får en chance?

Kl. 10:23

Formanden (Søren Gade):

Statsministeren.

Kl. 10:23

Statsministeren (Mette Frederiksen):

Altså, i mine øjne kan det ikke være sådan, at uddannelse pr. automatik medfører permanent ophold. Det ville være alt for vidtgående og ville i mine øjne underminere det, vi har fået bygget op igennem de senere år i Danmark.

Men det er omvendt helt rigtigt, at vi har nogle eksempler på nogle syriske unge kvinder, som ikke kan hjemsendes, i hvert fald ikke med tvang, på grund af situationen i hjemlandet, og som gerne vil Danmark, og som er gået i gang med en uddannelse. Og der har vi tilkendegivet fra regeringens side, at der kan det være, at vi kan se på, om vi kan hjælpe nogle af dem. Men sådan en generel ændring af hele udlændingelovgivningen, som der lægges op til fra Radikale Venstres side, vil jeg ikke være tilhænger af.

Så må jeg sige i forhold til det her med arbejdspligten: Jeg kommer aldrig til at mene, at det er en god idé, at ledige skal sidde og bygge spaghettitårne – det har vi fået lagt ned – men at man møder frem, hvis ikke man selv kan finde et arbejde, og får sin ydelse og udfører noget, der har en nytteværdi for samfundet, f.eks. at man som i Greve hjælper med at rydde op på fællesarealerne. Vi har selv foreslået, at man kunne hjælpe med at smøre madder på plejehjemmet eller lægge vasketøj sammen eller andre ting. Det kan jo aldrig være meningsløst; der giver man faktisk et positivt bidrag til resten af samfundet, og det kan så være trædestenen til et arbejde efterfølgende.

Kl. 10:24

Formanden (Søren Gade):

Hr. Carl Valentin, Socialistisk Folkeparti.

Kl. 10:24

Carl Valentin (SF):

Tak. Jeg var ret begejstret for hr. Lars Løkke Rasmussens melding i valgkampen i forhold til familiesammenføringsreglerne og om, at han ønskede at danne en regering, hvor man gjorde op med nogle af de skøre regler og sørgede for, at der ikke var så mange mennesker, der kom i klemme, som der gør i dag. Og tidligere udlændingeminister hr. Mattias Tesfaye har også udtalt:

Jeg har besluttet at køre reglerne på værksted og gennemføre et serviceeftersyn. Udlændingeloven skal være stram, ikke skør.

Nu står vi så med en ny minister og en ny regering, men de partier, der har talt om det her, sidder jo i regeringen. Vil den nye SVM-regering også opdatere de her regler og sørge for, at der ikke er så mange mennesker, der kommer i klemme?

Kl. 10:25

Formanden (Søren Gade):

Statsministeren.

Kl. 10:25

Statsministeren (Mette Frederiksen):

Jeg vil sige helt generelt for familiesammenføringsområdet, at der skal man virkelig have stramme regler, for en af grundene til, at der kommet for mange hertil, i forhold til hvad vi som samfund kan bære, er jo, at der har været alt for lempelige familiesammenføringsregler tidligere. Og hvis man er optaget af piger og kvinders rettigheder, skal man virkelig have stramme familiesammenføringsregler, for ellers reproducerer man. Altså, for at sige det lige ud er der jo unge kvinder i Danmark, der ville være tvunget til at blive gift med en fra forældrenes hjemland, ikke deres eget hjemland, men forældrenes hjemland. Så her skal man virkelig være oppe på dupperne og også turde træde igennem; så hvis vi netop vil undgå nogle af de problemer, vi har talt om i dag, skal man føre en stram udlændingepolitik.

Så er det jo rigtigt, at når man gør det, og det gør vi i Danmark, vil der være nogle hjørner, hvor der så omvendt er nogle, der kommer i klemme. Og ja, det vil vi i regeringen altid gerne være med til at se på om vi kan gøre noget for at undgå, men det kan ikke være ved så bare at lempe generelt, for så gør vi lige præcis de undertrykte en kæmpe, kæmpe bjørnetjeneste. Det håber jeg også at vi kan fortsætte et samarbejde med SF om at undgå, for de undertrykte piger og kvinder har jo været glemt i udlændingedebatten i alt, alt for mange år, men det er jo i virkeligheden dem, man skal stå op om morgenen for at kæmpe for, synes jeg.

Kl. 10:26

Formanden (Søren Gade):

Hr. Steffen Larsen, Liberal Alliance.

Kl. 10:26

Steffen Larsen (LA):

Integrationsydelsen virkede efter hensigten tilbage i 2020. Det viste ROCKWOOL Fondens rapport om arbejdsmarkedstilknytning blandt indvandrere, for indvandrere kom hurtigere i arbejde. Jeg kan jo citere hr. Morten Dahlin: Det var ærgerligt, at den socialdemokratiske regering i sin tid hævede integrationsydelsen. Pardon, hr. Morten Dahlin. Nu vil man så indføre et 37-timersarbejdskrav, der sådan set skal gøre det samme, som integrationsydelsen gjorde på det lavere niveau, nemlig at tilskynde folk til at komme i arbejde.

Har man ikke overvejet, om det var nemmere og mindre bureaukratisk simpelt hen bare at sænke integrationsydelsen igen, således at man kunne slippe for alle de her kontrollanter, bureaukrater osv., der skal til at føre tilsyn med de her folk? Man har i regeringsgrundlaget også sagt, at man vil tage et opgør med jobcentrene, og det her lader jo til at gøre det modsatte. Det bliver jo et beskæftigelsessystem, som også skal føre kontrol med de her mennesker, altså det modsatte af det, regeringen egentlig selv siger de vil på området.

Kl. 10:27

Formanden (Søren Gade):

Statsministeren.

Kl. 10:27

Statsministeren (Mette Frederiksen):

Det, vi lægger op til, er jo, at dem, der omfattes af afgiftspligten, er på SHO-ydelse, og det er en lav ydelse. Det er også en markant lavere ydelse end det, vi ser i det normale ydelsessystem. Det handler jo om, det skal kunne betale sig at arbejde, når man kommer hertil, men for mig er der også noget principielt i, at når man kommer til Danmark, så kan man ikke være berettiget til det samme som folk, der har levet i Danmark igennem generationer eller i kraft af egen indsats har bidraget til vores samfund. Så der er noget lidt mere principielt i, at der er forskel på ydelserne, hvis man spørger mig.

Men regeringen har ikke noget problem med, at der er en lavere ydelse for nytilkomne. Det, vi faktisk foreslår med arbejdspligten, er jo at udvide den lave ydelse til også at omfatte folk, der er kommet hertil før 2008. Så det er egentlig en ret voldsom skærpelse, vi lægger op til.

Kl. 10:28

Formanden (Søren Gade):

Hr. Noah Sturis, Alternativet.

Kl. 10:28

Noah Sturis (ALT):

Tak. Og tak til statsministeren for redegørelsen. Jeg har et spørgsmål omkring kriminalitet, som statsministeren også er inde på. Det viser sig, at ca. 75 pct. af danskerne tror, at integrationen går værre, end den i virkeligheden gør, og det er især omkring kriminalitet, at der eksisterer de her fejlopfattelser. Altså, gennemsnitsdanskeren tror, at niveauet er fem gange højere, end det i realiteten er.

Så mit spørgsmål går på: Hvorfor tror statsministeren, at den her fejlopfattelse eksisterer ude i samfundet? Og kunne det have noget at gøre med de billeder, som man er med til at male herinde fra Christiansborg?

Kl. 10:28

Formanden (Søren Gade):

Statsministeren.

Kl. 10:28

Statsministeren (Mette Frederiksen):

Jeg føler mig nok, hvad det her angår, ret gennemsnitlig dansk. Jeg mener ikke, der er tale om en fejlopfattelse. Jeg tror til gengæld, at der er et kæmpe mørketal af ting, der ikke bliver anmeldt. Det er min klare overbevisning. Jeg har boet i Ballerup i næsten 20 år og har min daglige gang i den del af hovedstaden, og når jeg lægger øre til de fortællinger, jeg får, så hører jeg, at der er masser, der ikke bliver anmeldt, og det tror jeg bare vi må være ærlige at sige, især i forbindelse med den der hverdagsterror. Altså, forældre, der har børn i en skole, hvor der foregår ting, der ikke skal foregå, tør ikke længere anmelde det.

Så jeg tror ikke, at danskerne har en fejlopfattelse. Det er utrolig glædeligt, at det går godt med at bekæmpe kriminalitet i Danmark, men lige præcis hvad angår unge mænd med ikkevestlig baggrund, så er de jo kraftigt overrepræsenteret, ikke alene i kriminalitetsstatistikkerne, men faktisk også i forhold til dømte sager. Så her er jeg rimelig gennemsnitlig.

Kl. 10:29

Formanden (Søren Gade):

Tak for det. Vi siger tak til statsministeren. Jeg byder nu velkommen til udlændinge- og integrationsministeren.

Kl. 10:30

Udlændinge- og integrationsministeren (Kaare Dybvad Bek):

Tak for det, og tak til Dansk Folkeparti for at indkalde til denne her tradition. Traditioner er jo noget, der binder os sammen, og noget, som minder os om, hvad der er foregået før, og hvad der kommer til at foregå i fremtiden. Så det er dejligt.

For at starte med konklusionen mener jeg grundlæggende, at der historisk har været for meget naivitet og for mange misforståede hensyn, når vi har stået over for indvandring fra især Mellemøsten og Nordafrika. Og den grundlæggende og altafgørende sætning er, at antallet er altafgørende. Det er dér, alt starter, og det er dér, alt slutter i vores udlændinge- og integrationspolitik. Hvis vi vil have integration på en måde, hvor vi ikke oplever hyppige kultursammenstød, og hvor den enkelte lærer og den enkelte fodboldtræner og den enkelte socialrådgiver og samfundet som helhed ikke står over for daglige konfrontationer, jamen så er koden at sikre, at der kommer relativt få til landet. Det er regeringens ambition at føre en stram, ansvarlig og konsekvent udlændingepolitik, hvor der er styr på, hvor mange flygtninge og indvandrere der kommer til Danmark.

Vi skal være tydelige i vores forventninger i forhold til dem, der får ophold i Danmark, og det er jeg glad for at vi også står fast på som regering. Vi skal respektere de grundlæggende værdier i Danmark, som er frihed, demokrati og ligestilling mellem kønnene. Der skal være lighed for loven, og for første gang i et regeringsgrundlag står der såmænd også, at den danske lov altid står over religiøse love. Når det er Gud og grundloven, der mødes, er det Gud, som har vigepligt.

Det er et vidnesbyrd om, at det, som bl.a. fru Pia Kjærsgaard, en række socialdemokratiske borgmestre på Vestegnen og mange andre så tidligt, nu er blevet en bred erkendelse, som vi er enige om i Folketinget. Det er sundt for den politiske debat på værdiområdet. Så vi er grundlæggende enige om det mål, der er, at alle respekterer vores lands skikke og vores grundlæggende værdier. Det er en helt rimelig og helt berettiget forventning til folk, der kommer her til landet og vil leve som en del af vores samfund. Men jeg tror også, vi er uenige om, hvordan man griber det an. Dansk Folkeparti er jo et parti, der også jævnligt fremsætter forslag, der er i strid med Danmarks internationale forpligtelser, nogle gange endda grundloven. Og det er ikke den måde, vi arbejder på som regering.

Når jeg ser ned over de sidste 40 års danske udlændingepolitiske diskussion, har det, der har drevet resultaterne fremad, jo ikke været beslutningsforslag, symbolpolitiske meldinger og store, flammende taler her i Folketingssalen. Det, som har drevet det i den rigtige retning, er grundlæggende de store og brede aftaler, som er blevet indgået, og som har forandret vilkårene både for de mennesker, der kommer fra andre lande, men så sandelig også for almindelige danskeres hverdag.

Det var brede aftaler og bred opbakning til 24-årsreglen, som vi nu ser virker. Det var midlertidighedsprincippet for flygtninge, som blev indført i 2015, og som også er enormt afgørende for, hvordan vi tager imod folk og anerkender, at det, at man er flygtning, er man i en periode, indtil man ikke er det længere. Det var det samme med parallelsamfundspakken, som heller ikke blev drevet frem af beslutningsforslag og hidsige meldinger, men som var en bred aftale, hvor vi spillede på de samlede muligheder, som vi har i vores statsadministration, til at forandre udviklingen i en række af vores udsatte boligområder. Det er det samme med hjemsendelse, hvor vi nu oplever, at vi har rekordlave tal for folk, der er afviste asylansøgere, men som alligevel opholder sig i Danmark; folk tager rent faktisk hjem, fordi vi bruger de muligheder, vi har i vores samfund, til også at sikre, at folk, der ikke har lovligt ophold i Danmark, også vender hjemad. Og det er det samme, når vi snakker om indfødsret, hvor vi ser på, at vi nu har indfødsretslovforslag, som rent faktisk afspejler den befolkning, der er i Danmark, som har udenlandsk baggrund; at blandt de grupper, som får indfødsret, er de tre største grupper på det kommende lovforslag tyskere, briter og polakker, hvorimod det tilbage i tiden jo først og fremmest var folk, der kom fra Mellemøsten og Nordafrika, som fik statsborgerskab.

Så det, der rykker noget for mig at se, er ikke længere det, som engang var en vigtig indsats fra fru Pia Kjærsgaard og andre folk. Det, der rykker noget i dag, er de store, brede aftaler, som er dybt forankrede her i Folketinget, i vores offentlige administration, i ministerierne, i kommunerne. Det er at sørge for at bruge hele det store samfundsapparat, vi har, til også at sikre, at alle de piger, der vokser op i vores land, får ordentlige muligheder for at blive dem, de gerne vil, og sørge for, at der ikke kommer for mange til landet. Det er at sørge for, at dem, der ikke har lov til at være her, flytter ud igen. Det er at sørge for, at man ikke kan lave parallelsamfund i Danmark, hvor der gælder separate regler og separate retlige normer og andre ting. Det er, fordi der er en bred kerne af partier her i Folketinget – mit eget parti, Venstre og en række andre partier – som igennem en årrække nu har samarbejdet om at få det her til at fungere, og som har et fælles ansvar for, at vi sørger for, at alle folk er klar over, hvad det er for nogle værdier, man skal leve op til her i Danmark, når man er her, og at vi effektuerer det på den mest effektive måde, som vi kan i det her samfund.

Så man fristes jo næsten til at sige: Moren har gjort sin pligt, moren kan gå. Men det vil jeg selvfølgelig ikke slutte af med. Så tak, fordi der blev indkaldt til denne her debat.

Kl. 10:35

Formanden (Søren Gade):

Vi siger tak til udlændinge- og integrationsministeren. Der er nu adgang til én kort bemærkning fra ordførerne, og den første, der får ordet, er fru Pia Kjærsgaard, Dansk Folkeparti.

Kl. 10:35

Pia Kjærsgaard (DF):

Tak for det. Ministeren har jo altid en fordragelig tone, og det er jo sådan set godt nok. Men jeg bemærkede, at ministeren sagde sådan meget bombastisk, at der altså er visse regler, man skal følge her i landet – f.eks. grundloven – og ingen religiøse love. Men hvad med de internationale konventioner? Hvad med EU? Der bliver også snakket om brede aftaler, og der kan man jo ligesom forstå på det her pres, som vi ganske givet bliver udsat for i løbet af meget, meget kort tid, nemlig migrantpresset, at der skal vi ligesom have hele EU med. Altså, hvad siger ministeren til det om en fordelingsnøgle? Kan vi sikre de ydre grænser?

Jeg tror bare og er altså er bange for, at der, inden vi går til mødefri periode og kan imødese sommeren, sker noget, som vi ikke har styr på, og som regeringen ikke har styr på. Nu vil man ikke have grænsekontrol – altså, det er jo simpelt hen et absurd tidspunkt at begynde at tale om mangel på grænsekontrol, samtidig med at vi ganske givet – jeg tror godt, ministeren giver mig ret – bliver udsat for et ganske gevaldigt pres fra de øvrige europæiske landes side, hvor det er strømmet til.

Kl. 10:36

Formanden (Søren Gade):

Ministeren.

Kl. 10:36

Udlændinge- og integrationsministeren (Kaare Dybvad Bek):

Grunden til, at vi ikke har et større pres på vores asylmodtagelse i øjeblikket, er, at folk, der kommer her, ved, at hvis man ikke har grund til asyl, hvis man er afvist asylansøger, så kommer man hurtigt ud af landet – og ellers kommer man over på Kærshovedgård og bor. Og det vil sige, at det er ikke særlig attraktivt.

Problemet, som også fru Pia Kjærsgaards rejste tidligere, omkring Østrig og mange andre lande er, at der er masser, der kommer, som ikke har nogen grund til asyl, og hvor det er meget lave procentdele i de lande, de kommer fra, som rent faktisk får asyl. Det belaster systemet, for folk skal sagsbehandles; det er et frygteligt system, man sætter i gang. Og der vil jeg bare sige, at det er jo det, vi har opnået med et bredt samarbejde i Folketinget om den her politik, netop at folk, der kommer, kan være sikre på, at hvis de ikke har asylbehov, bliver de vendt i døren og kommer meget hurtigt afsted igen – og det er jo sådan, det skal være. Hvis folk vil komme her og arbejde, så må de jo komme på en erhvervsordning eller på nogle andre ting. De skal jo ikke blive afvist på at få asyl og så rende rundt og arbejde sort, sådan som det foregår i mange andre lande.

Og så vil jeg sige med hensyn til de ydre grænser: Vi skal bakke op om de lande, der har de ydre grænser. Og vi skal stå ved det voldsmonopol, som de udøver. Vi skal støtte Litauen og Polen og mange andre lande, når de gerne vil have faste og hårde grænser på ydersiden af Europa.

Kl. 10:38

Formanden (Søren Gade):

Fru Susie Jessen, Danmarksdemokraterne.

Kl. 10:38

Susie Jessen (DD):

Tak. Jeg kunne godt lige tænke mig at følge lidt op på det her med grænsekontrollen, som fru Pia Kjærsgaard kom ind på, for vi ved jo, hvor stort asylpresset er lige nu på Europas grænser, og at vi er en tid, hvor man måske bør styrke grænsekontrollen i stedet for at lempe den. Jeg tror, at der var mange, der blev lidt forvirret, da de så, hvordan regeringen kom med den her melding på meget forskellige måder. Socialdemokratiet og Venstre sagde noget med, at de viderefører grænsekontrollen, og Moderaterne var nok de mest ærlige og skrev på Facebook: Mere frihed, mindre grænsekontrol.

Så jeg kunne egentlig godt tænke mig at høre ministeren, om han ikke her i dag vil medgive, at Moderaterne har ret, når de siger, at der kommer mindre grænsekontrol efter de initiativer, som regeringen lige har taget.

Kl. 10:38

Formanden (Søren Gade):

Ministeren.

Kl. 10:38

Udlændinge- og integrationsministeren (Kaare Dybvad Bek):

Jamen det er jo så heldigt, at alle tre partier sådan set har ret, for det er rigtigt, at der kommer mindre grænsekontrol. Vi har fjernet grænsekontrollen mod Sverige. Der er ikke et migrantpres fra Sverige eller fra nord mod Danmark, men vi fastholder selvfølgelig den grænsekontrol, der er på den tyske grænse. Det er jo det, som Venstre har kommunikeret. Nu ved jeg ikke, om mit eget parti har kommunikeret noget, men jeg har i hvert fald set Venstres annonce – det kan være, at jeg ikke får vores egne annoncer. Men det har Venstre fuldstændig ret i. Vi opretholder grænsekontrollen som et af fem lande i Europa, og det er da ikke noget, skulle jeg hilse at sige, som jeg får jubel og klapsalver for, når jeg kommer ned til møder i Bruxelles. Det er der da mange der synes vi skulle lade være med. Men vi står fast på at gøre det, fordi vi mener, at det er vigtigt, at vi har styr på vores grænser, så man ikke bare, netop når der er så stort et migrantpres, kan køre ind over grænsen uden at risikere at skulle blive kontrolleret. Så det har Venstre fuldstændig ret i i de annoncer, som de har lavet.

Kl. 10:39

Formanden (Søren Gade):

Fru Pernille Vermund, Nye Borgerlige.

Kl. 10:39

Pernille Vermund (NB):

Tak for det. Statsministeren var inde på, udlændinge- og integrationsministeren har tidligere været inde på, justitsministeren har været inde på, den socialdemokratiske ordfører har været inde på, at hvis migranterne nærmer sig Danmark, er man klar til at tage de nødvendige midler i brug. Jeg har forsøgt at spørge ind til, hvad det så er for nødvendige midler. Har vi den lovgivning, der skal til? Det mener vi i Nye Borgerlige ikke vi har. Det er ret åbenlyst, at vi står lige så åbent og sårbart i dag, som vi gjorde før. Og hvis ikke vi har det, hvilket er vores antagelse, hvad er det så, man er klar til fra regeringens side? For én ting er, at man siger, at man tager det alvorligt, og at vi enige om, at vi skal beskytte EU's ydre grænser – det er der, man kan starte – men hvad er det konkret, regeringen vil gøre for at forhindre, at migranterne, når de går på de tyske motorveje, så ikke bevæger sig ind i Danmark, søger asyl og får ophold her, så vi i virkeligheden ender i samme situation, som vi gjorde i 2015?

Kl. 10:40

Formanden (Søren Gade):

Ministeren.

Kl. 10:40

Udlændinge- og integrationsministeren (Kaare Dybvad Bek):

Jamen det, der er sket siden 2015, er jo, at Danmark tilsyneladende ikke er så attraktiv en destination for flygtninge, som det var dengang. Folk flygter fra noget – det er åbenlyst – men folk flygter i høj grad også til noget. For hvis man husker situationen i 2015, var der jo en række lande i Centraleuropa eksempelvis, hvor der stort set ikke kom nogen, fordi de ikke syntes, det var attraktivt at komme der. Nu er der en del folk, som tilsyneladende ikke synes, det er attraktivt at komme til Danmark, hvis ikke man har et reelt asylbehov. De tager så til Tyskland, til Belgien, til Holland.

Det er da en succes for den store, brede udlændingepolitik, at vi nu står et sted, hvor det reelt kun er folk, der har asylbehov, der kommer, men at dem, som er migranter, og som ved, at de ikke få asyl, er klar over, at man ikke kan gå rundt under radaren, arbejde sort, som man kan i en række andre lande. Bare for at komme med en sammenligning: Sverige har 30.000 mennesker, som går under radaren; som lever i det svenske samfund uden at have papirer, uden at have officielt lov til at blive der. Tyskland har næsten 300.000. Vi har 538 i talende stund. Det er vores største forsikring, og det skal vi selvfølgelig intensivere og sørge for, at selv om der kommer mange flere til landet, skal vi være klar til også at sørge for, at et lige så højt antal kommer hjem, og at vi har lige så godt styr på, at folk bliver vendt i døren, for det er det, der er vores bedste forsikring imod, at vi får et stort migrantpres.

Kl. 10:41

Formanden (Søren Gade):

Hr. Christian Friis Bach, Radikale Venstre.

Kl. 10:42

Christian Friis Bach (RV):

Tak for det, og tak til ministeren for en god redegørelse. Jeg har to spørgsmål. Det ene er, at jeg er lidt forvirret omkring, hvornår vi kan få de kvinder flyttet væk fra Kærshovedgård. Jeg synes, jeg hører forskellige meldinger. Røde Kors siger, at det kan man gøre hurtigt, og ministeren har indikeret, at det kan tage lidt længere tid, og at der er nogle praktiske hensyn. Det er det ene spørgsmål. Det andet er integrationsgrunduddannelsen. Nu har vi jo selvfølgelig meget fokus på, at vi skal have flere ud på arbejdsmarkedet og hurtigere og have en bedre integration. Det går heldigvis godt, der kommer flere ud, også kvinder med anden etnisk baggrund kommer hurtigere og bedre ud på arbejdsmarkedet nu. Men integrationsgrunduddannelsen skal vi jo have set på og forhandlet om, og det er vigtigt, at parterne har god tid, for aftalen udløber med udgangen af det her år, så vidt jeg husker. Så kan vi gøre noget for at sætte gang i de trepartsforhandlinger og få styrket integrationsgrunduddannelsen? Det har været en succeshistorie.

Kl. 10:42

Formanden (Søren Gade):

Ministeren.

Kl. 10:42

Udlændinge- og integrationsministeren (Kaare Dybvad Bek):

Først vil jeg i forhold til Kærshovedgård sige, at det jo er regeringens holdning, at vi skal prøve at se, om vi kan finde en mulighed for at flytte de enlige kvinder væk fra Kærshovedgård. Det er klart, at det umiddelbare svar ville være, at man ikke kan flytte dem til Avnstrup, men der er altså, som jeg forstår det, nogle planmæssige udfordringer: Det ligger ude i en skov, og kan man så bygge der osv., hvis man skal have en selvstændig afdeling. Så vi er i gang med at kigge på, hvad for nogle muligheder der er for selvfølgelig at leve op til det, som vi har skrevet i regeringsgrundlaget. Men det har en lidt længere indflyvning, end hvad vi umiddelbart troede.

I forhold til egu'en vil jeg sige, at det er klart, at vi jo var flere, der var lidt bekymret, dengang man lavede den, for ville det nu blive en eller anden lav indgangsløn, og det, vi kan se nu, er, at den egentlig har fungeret godt, det er et relativt lavt antal, der er lidt under 3.000 igangværende egu-forløb, og det er jo ikke noget, der socialt dumper vores arbejdsmarked som helhed, hvor der er 3 millioner beskæftigede snart. Så vi er åbne over for, om man kunne både forlænge det, men også se på volumen i det. Jeg ved, at det er noget, som også Reformkommissionen forholder sig til.

Kl. 10:44

Formanden (Søren Gade):

Fru Brigitte Klintskov Jerkel, Det Konservative Folkeparti.

Kl. 10:44

Brigitte Klintskov Jerkel (KF):

Tak. Den tidligere regering havde jo flere besøg i Rwanda, og derfor kunne jeg godt tænke mig at høre, hvornår der sker noget helt konkret fra regeringens side i forhold til et asylcenter uden for EU's grænser.

Kl. 10:44

Formanden (Søren Gade):

Ministeren.

Kl. 10:44

Udlændinge- og integrationsministeren (Kaare Dybvad Bek):

Det, der helt konkret sker i øjeblikket, er jo, at der er en række lande i EU, som støtter op om den her ambition, og som aktivt opsøger os og presser på for, at vi laver det på europæisk plan. Hvad angår det samarbejde, vi har med Rwanda, er det, der sker konkret nu, at vi tager kvoteflygtninge fra Rwanda, vi har et samarbejde om udvikling, og vi har også et samarbejde om de flygtningemekanismer, som Rwanda har oprettet, og som tager flygtninge fra bl.a. Libyen for at give dem beskyttelse der. Men det er klart, at vi fra vores side prioriterer det her, når vi kan se en stor bevægelse blandt europæiske lande. Holland er jo et af de seneste lande, hvor parlamentet har vedtaget en beslutningstekst, der siger, at man skal samarbejde med Danmark om det her. Der er i den forbindelse tale om en række lande, og vi sendte brev sammen med syv andre lande til Kommissionen om de her ting. Det synes vi er den bedste løsning, og det har sådan set stået klart, siden vi første gang foreslog det, altså at hvis man kunne lave det på europæisk plan, er det bedre, end hvis vi laver det en til en med et andet land. Men jeg er overbevist om, at det kommer på et tidspunkt. Storbritannien er i gang med det, USA har noget nogenlunde tilsvarende, Australien har haft en model, der minder om det i mange år, og på et tidspunkt kommer EU selvfølgelig også til at lave det, så det er bare et spørgsmål om før eller siden.

Kl. 10:45

Formanden (Søren Gade):

Vi siger tak til udlændinge- og integrationsministeren. Vi går nu over til forhandlingen og de almindelige regler for korte bemærkninger. Den første, der får ordet, er ordføreren for forespørgerne, fru Pia Kjærsgaard, Dansk Folkeparti.

Kl. 10:45

Forhandling

(Ordfører for forespørgerne)

Pia Kjærsgaard (DF):

Jeg synes, det er positivt, at De Konservative bliver ved med at presse på med det med Rwanda. Det kan være, vi skal fordele tingene lidt, for der er jo masser af spørge om, og det er fint. Men må jeg i forhold til ordførertalen sige, at det jo ikke ligefrem flyder med en positiv udvikling på baggrund af indvandringen – det gør det altså bare ikke, uanset hvor meget man så står og siger fra regeringens side. Og med en negativ indvandring taler vi jo ikke om kinesere, indere eller canadiere, men derimod om somaliere, syrere, irakere osv., altså folk fra islamiske lande, som historisk har vist sig at være noget nær umulige at integrere. Er det så, fordi vi som land ikke giver dem alle muligheder, eller handler det mere om deres egen uvilje? For nogle befolkningsgrupper integrerer sig glimrende, mens andre står fuldstændig udenfor, og det er altså primært dem fra de muslimske lande. Jamen kvinderne er da begyndt at uddanne sig, er der sikkert flere her i salen, der vil indvende, som om uddannelse skulle være lig med integration. Og ja, at flere end før uddanner sig, er selvfølgelig et skridt i den rigtige retning, men hvad gør det, når man ikke bliver integreret, bare fordi man har taget en uddannelse? Man kan jo sagtens være en veluddannet kvinde, selv om man går med det islamiske tørklæde og generelt underkaster sig islams lovreligion, at kvinden står under manden, at Koranen skal stå over grundloven, og at man bare grundlæggende ønsker sig et kalifat her i Danmark.

Så hvornår er man så integreret? vil være et relevant spørgsmål at stille. Nogle mener, at det er, når man har taget en uddannelse, andre mener, at det er, når de taler sproget. Men helt grundlæggende handler integration om meget mere end det, for det er alt for forsimplet at se så spinkelt på integration. Det handler om, at man skal være en del af Danmark, helhjertet, fuldhjertet, at man tager vores kultur til sig, de danske værdier, vores normer, og ikke mindst at gå fuldthjertet ind for demokratiet og den dertilhørende ytringsfrihed, hvor man f.eks. må tåle folk ytringer og tegninger uanset hvad. Så med denne debat vil vi meget gerne drøfte to elementer.

Det ene er dem, der allerede er her – hvordan går det med dem? Går det i den rigtige retning? Nej, det er desværre DF's klare opfattelse, at sådan er det ikke. Parallelsamfundene trives desværre i stor stil, og alt for mange af dem stempler hverken helt eller halvt ind på danske værdier. Med andre ord er de på ingen måde integreret i det danske samfund. De er her bare og lever godt af vores generøse samfund, som tilbyder gratis skolegang og uddannelse og gratis sundhedsvæsen og ikke mindst et fantastisk socialt sikkerhedsnet.

Det andet er dem, der kommer fremadrettet, for meget tyder på, at presset på Europa kan komme til at ligne, hvad vi så i 2015. Men hvad og hvordan forbereder regeringen sig, så 2015 ikke gentager sig? Er regeringen klar til, at Europa endnu en gang bryder sammen og migrantstrømme bevæger sig op gennem Europa og her lader sig beskytte af internationale konventioner? Jeg bemærkede godt, at justitsministeren under Dansk Folkepartis forespørgsel i tirsdags om permanent grænsekontrol sagde, at Danmark er klar til at lukke grænseovergangene permanent, hvis det bliver nødvendigt. Men jeg bemærkede samtidig, at ministeren understregede, det var grænseovergangene, altså de officielle grænseovergange. Men det er jo ikke bare de resterende 50-60 km, hvor man uden problemer kan krydse grænsen mellem Tyskland og Danmark, for der bliver ikke sat hegn op mellem Danmark og Tyskland. Det understregede justitsministeren. Derudover er der jo altså de her internationale konventioner, som forpligter os til at lukke alt for mange ind og i øvrigt ikke sende dem tilbage igen. Så længe vi er indhyllet i disse konventioner, kan Danmark lukke alle de grænser, vi vil, i sidste ende er vi forpligtet til at lukke folk ind, for det tilsiger konventionerne.

Med kendskab til den virkelighed, vi lever i, vil vi uanset hvad se ind i en fremtid med endnu flere indvandrere end allerede, og så er det store spørgsmål igen, hvad regeringen vil gøre. Jeg kan være meget enig i statsministerens udtalelser om, hvordan det ser ud i samfundet, udlændingeministerens ligesådan, men spørgsmålet er, hvad vi gør ved det. Helt grundlæggende har alle partier efterhånden erkendt, at antallet betyder noget, men trods det bliver vi jo altså ved med at tage imod folk, som af den ene eller anden årsag ønsker at komme til landet, og hvem tror, at verden på sigt bliver et bedre sted at være? Befolkningstilvæksten generelt på jorden stiger støt, konflikterne tilspidses, der bliver tale om flygtningestrømme grundet fattigdom, klima, konflikt og krig, forfølgelse osv., og når antallet betyder noget, kan vi i denne generation være de gode og tage imod og gemme os bag medmenneskelighed og konventioner. Men hvad med fremtidens generationer? Er det så dem, der skal sige, at nu er antallet nået for, hvor mange vi kan modtage, eller er det generationen efter dem? Før eller siden må det her antal altså bare være nået, og dermed er der nogen, der må sige stop, og det gør vi i Dansk Folkeparti, fordi vi kerer os om Danmark, ikke bare nu, men også for fremtiden og for de nuværende og kommende generationer.

Kl. 10:51

Jeg skal på Dansk Folkepartis vegne fremsætte følgende:

Forslag til vedtagelse

»Folketinget konstaterer, at indvandringen fra islamiske lande påvirker Danmark i negativ retning og med så uoverstigelige problemer, at landet er blevet negativt forandret grundet den islamiske indvandring, og her bor for mange, som ikke ønsker at tage danske værdier, normer og kultur til sig, og ikke bakker fuldhjertet op om landets demokrati og ytringsfrihed. Folketinget opfordrer regeringen til at tage konkrete initiativer til, at alle ikkeintegrerbare udlændinge forlader landet, samt at regeringen tager de nødvendige initiativer til, at fremtidig indvandring fra islamiske lande stoppes. Folketinget ønsker at sikre Danmarks grænser, og at regeringen gør sig klar til at håndtere den mulige migrantvandring, bl.a. ved permanent grænsekontrol og mulighed for en egentlig grænselukning. Folketinget opfordrer regeringen til at sætte det danske folks interesser først og internationale konventioner bagerst og udtræde af de konventioner, som ikke varetager Danmarks interesser eller forhindrer, at Danmark fører den politik, som er for landets bedste.« 

(Forslag til vedtagelse nr. V 7).

Kl. 10:52

Formanden (Søren Gade):

Tak for det. Forslaget til vedtagelse vil indgå i de videre forhandlinger.

Der er to korte bemærkninger. Først er det hr. Frederik Vad, Socialdemokratiet.

Kl. 10:52

Frederik Vad (S):

Tak. Nu, hvor jeg som nyvalgt folketingsmedlem har fået anledning til og mulighed for det, vil jeg godt starte med at takke fru Pia Kjærsgaard for hendes rolle i at sikre, at Danmark er et helt andet sted sammenlignet med mange andre lande i Europa, når det handler om den her udvikling.

Men så til mit spørgsmål: Fru Pia Kjærsgaard maler med den meget sorte pensel, men vil fru Pia Kjærsgaard ikke anerkende, at da den tidligere socialdemokratiske regering overtog magten fra den daværende VLAK-regering, sad der 1.200 mennesker på udrejsecentrene Avnstrup og Kærshovedgård, og da den socialdemokratiske regering gik til valg i efteråret 2022, var det reduceret til 550? Altså, det er mere end en halvering af antallet af mennesker, der sidder på udrejsecentre. Er det ikke en meget, meget vigtigt og afgørende resultat i forhold til Danmarks fremtid?

Kl. 10:53

Formanden (Søren Gade):

Ordføreren.

Kl. 10:53

Pia Kjærsgaard (DF):

Jo, jo, bestemt, men det er bare ikke det, hele debatten går på. Den går jo faktisk på, hvad det er der sker. Jeg synes egentlig, at statsministeren, må jeg sige, malede det meget tydeligt op i beskrivelsen af vores togstationer, vores butikscentre, hele bandekriminaliteten osv. osv. Det er sådan set det, det primært går på. Så kan man altid komme og sige: Hold da op, lige på det her lillebitte område har vi faktisk gjort det godt. Men der kommer jo stadig væk flere til. Det må Socialdemokratiet desværre bare erkende, og der er mange, også på Kærshovedgård, som ikke bliver sendt hjem, som man ikke kan sende hjem af på grund af en eller anden konvention, og det synes jeg mere man skal forholde sig til.

Kl. 10:54

Formanden (Søren Gade):

Hr. Frederik Vad.

Kl. 10:54

Frederik Vad (S):

Men halvdelen er jo blevet sendt hjem. På meget, meget få år er det lykkedes at sende halvdelen hjem, og det har da også noget at gøre med den debat, vi har i dag, for antallet af mennesker, der sidder på de her udrejsecentre, påvirker da også, hvor trygge de mennesker, der bor i lokalområdet, er, f.eks. i forhold til at kunne komme af med deres huse og i forhold til opmærksomhed fra politiet. Der har da været enormt mange lokale eksempler på mennesker, der har været utrygge ved at bo i nærheden af de her centre, fordi der har siddet ufattelig mange på dem.

Kl. 10:54

Formanden (Søren Gade):

Ordføreren.

Kl. 10:54

Pia Kjærsgaard (DF):

Så mener ordføreren, at de er blevet ufattelig trygge nu, hvor vi giver en kompensation, fordi de netop bor det sted, hvor vi betaler folk for at være et sted, der er utrygt, fordi de simpelt hen ikke kan holde det ud, og hvor deres huse bliver sat ned i værdi, fordi der er Kærshovedgård, hvor man bare kan gå frit rundt, hvor man kan tage toget til Taastrup og tilbage igen, hvis det er det, man vil, og hvor der ikke er ordentlig kontrol med, at man lukker sig ind om natten. Altså, det kan jeg overhovedet ikke bruge til noget. Kom nu, Socialdemokrati! Hvis det er det, man kan, så synes jeg godt nok, det er sølle.

Kl. 10:55

Formanden (Søren Gade):

Hr. Carl Valentin, Socialistisk Folkeparti.

Kl. 10:55

Carl Valentin (SF):

Tak. Jeg kan høre på fru Pia Kjærsgaard, at hun også er meget bekymret for fremtidige migrantstrømme og flygtningestrømme, og den bekymring deler jeg virkelig. Det kan ramme Danmark, men det går selvfølgelig også hårdt ud over de mennesker, der må flygte. Vi kan lige nu se, at der er 8 millioner mennesker i Somalia, som akut har brug for hjælp på grund af den tørke, som vi ser på Afrikas Horn, og en nylig rapport fra World Weather Attribution har konkluderet, at den tørke aldrig var opstået, hvis ikke det var for menneskeskabte klimaforandringer. Derfor kunne jeg egentlig godt tænke mig at høre Dansk Folkeparti – og det er slet ikke sagt for at drille, det er et meget oprigtigt spørgsmål – om Dansk Folkeparti ikke har tænkt sig at gå lidt mere aktivt ind i klimakampen, hvis man er meget bekymret for fremtidige migrant- og flygtningestrømme. For klimakrisen er jo virkelig noget af det, der kommer til at gøre, at mange mennesker kommer til at flytte sig over de kommende år, i særdeleshed hvis vi ikke handler i tide.

Kl. 10:56

Formanden (Søren Gade):

Ordføreren.

Kl. 10:56

Pia Kjærsgaard (DF):

Jo, det tror jeg da også. Det var netop også et af de elementer, jeg her i min ordførertale påtalte kan betyde en større indvandring, men der må jeg bare sige: Nej, Dansk Folkeparti taler ikke om det i tide og utide, men vi er jo med i, hvad der foregår i Folketinget, fuldstændig på linje med alle andre af Folketingets partier. Vi stiller os ikke udenfor, når det handler om klima. Vi er faktisk med i de aftaler, der er.

Kl. 10:56

Formanden (Søren Gade):

Hr. Carl Valentin.

Kl. 10:56

Carl Valentin (SF):

Det er jo lidt forskelligt, det er jo ikke alle aftalerne, Dansk Folkeparti er med i, men Dansk Folkeparti er med i nogle af dem, og det er fint nok. Men jeg vil også sige, at det ikke er nok bare at melde sig ind og så sige, at man også er med, når der sker noget på klimaområdet. Hvis man virkelig mener det her, hvis man gerne vil begrænse de her strømme af mennesker, der flygter, så skal man da gå aktivt ind i kampen. Så skal man da sørge for at lave forebyggende politik. Er en god politik, som forebygger stor indvandring i Danmark, i virkeligheden ikke også klimapolitik?

Kl. 10:57

Formanden (Søren Gade):

Ordføreren.

Kl. 10:57

Pia Kjærsgaard (DF):

Jo, det er jo blevet en del af det. Altså, det er også blevet en del af en forklaringen på og et eller andet forsvar for, at man kommer til Danmark. Men jeg tror altså ikke, at Dansk Folkeparti skal begynde at tale om klima i hver evig eneste debat, som nu også ordføreren gør. Kom nu, vil jeg sige, ligesom jeg sagde til Socialdemokratiet. Man skal koncentrere sig om det, det handler om her i dag og lade være med at gøre det til en klimadebat.

Kl. 10:57

Formanden (Søren Gade):

Tak for det, og vi siger tak til fru Pia Kjærsgaard fra Dansk Folkeparti. Vi går nu videre i ordførerrækken. Jeg byder velkommen til hr. Kasper Sand Kjær fra Socialdemokratiet.

Kl. 10:58

(Ordfører)

Kasper Sand Kjær (S):

Tak for ordet. Og lad mig bare indlede med at takke Dansk Folkeparti for at indkalde til debatten, som jeg forstår er blevet en årligt tilbagevendende begivenhed. Det er jo en vigtig problemstilling, som forespørgslen handler om, og som vi jo allerede er i fuld gang med at tale om.

Det er tydeligt for enhver, at indvandringen fra særlig lande i Mellemøsten og Afrika har skabt problemer for det danske samfund, og det er vi nødt til at kunne tale både åbent og ærligt om. For der er værdier, som er kommet med, som er uforenelige med danske værdier. Det er værdier, som at unge kvinder med indvandrerbaggrund ikke selv må bestemme over egen krop, egne følelser, eller selv vælge egen partner, at kritik af islam ikke accepteres, at homoseksualitet er ildeset, eller at mænd bør have flere rettigheder end kvinder. Det er grundlæggende problematiske værdier, som aldrig må slå rod i Danmark, og de værdimæssige forskelle kommer jo til udtryk i de udfordringer, som vi har store problemer med i dag: lave beskæftigelsesfrekvenser blandt indvandrerkvinder, parallelsamfund, stor etnisk slagside i kriminalitetsstatistikkerne, hverdagsterror, selvcensur og æresrelateret social kontrol, der fastholder piger og kvinder i ufrihed. Og det sætter sig også i krav om særlige hensyn i børnehaver, folkeskoler, ungdomsuddannelser og svømmehaller. Der er emner, der ikke må tales om, kønsopdelt svømning, ingen kristendomsundervisning, særlige kostkrav, krav om bederum og meget andet. Og det er jo krav, som vi naturligvis ikke skal indrette os efter.

De værdimæssige udfordringer, som vi står med, kan jo ikke alene løses med en integrationsindsats, der fokuserer på uddannelse og arbejde. Det er selvfølgelig også vigtigt, men det kræver også en stædighed og en opmærksomhed på værdierne, og ikke mindst en stadig kamp om, hvilke værdier der skal definere Danmark.

Derfor er det også rigtig godt, at der i regeringsgrundlaget for den nye regering bliver slået fast, at alle skal respektere vores grundlæggende værdier om frihed, demokrati og ligestilling mellem kønnene, at der skal være lighed for loven, og ikke mindst at den danske lov altid skal stå over religiøse love.

Det er naturligvis også afgørende, at vi insisterer på, at alle, der er kommet hertil, bidrager og forsørger sig selv, for det er også en vigtig dansk værdi. I Danmark er vi ikke blevet rige på værdifulde råstoffer i jorden. Vi er blevet rige på at arbejde, hele vores velfærdssamfund er bygget på fundamentet af det arbejdende fællesskab, hvor vi har tillid til, at alle bidrager, for det handler om at gøre sin pligt for at kunne kræve sin ret.

Men selv efter 30 år, er det vel efterhånden, med integrationsindsats, er der stadig for mange indvandrere og efterkommere, særlig fra lande i Mellemøsten og Nordafrika, som klarer sig dårligere sammenlignet med andre indvandrere. Der er færre kvinder i arbejde, og flere er repræsenteret i statistikkerne for langtidsledighed. Der er flere unge mænd, der bliver dømt for kriminalitet, og færre får en erhvervskompetencegivende uddannelse. Så med andre ord er for mange af dem i for høj grad uden for det arbejdende fællesskab.

Det udfordrer vores sammenhængskraft, når der er grupper af mennesker, der lever afgrænset fra os andre, som taler et andet sprog, som ikke går på arbejde, og som ikke deler grundlæggende danske og vestlige værdier. Og det udfordrer jo særlig et samfund som det danske, for vores velfærdssamfund er et fællesskab, der er bygget på indbyrdes tillid til, at alle bidrager og gør deres pligt.

Sådan er det desværre ikke i dag, og derfor er det forslag, som regeringen for nyligt har lanceret om at indføre en arbejdspligt på 37 timer til gengæld for sin ydelse, jo et vigtigt bidrag til at ændre det billede. Det er både et rimeligt krav, og det vil være et kvantespring for både integrationen og ligestillingen, og det vil ikke mindst være et kvantespring for mulighederne for de børn, der nu kan se deres forældre stå op om morgenen og gå på arbejde.

Lad mig så slutte her med at sige, at for at bevare danske værdier og det danske velfærdssamfund kræver det naturligvis også, at vi i fremtiden fører en stram udlændingepolitik, hvor vi har styr på tilstrømningen. Og særlig i den her tid, hvor Europa oplever stigende migrationspres, bliver det jo kun endnu tydeligere. Derfor er det helt afgørende, at vi lykkes med ambitionerne i regeringsgrundlaget om at etablere at modtagecenter uden for Europa, så vi en gang for alle kan sætte et stop for den spontane asylsøgning og migrationsstrømmene mod Europa, samtidig med at vi naturligvis skal have styr på Europas ydre grænser.

Med de ord vil jeg gerne læse et forslag til vedtagelse op på vegne Socialdemokratiet, Venstre, Moderaterne og  Liberal Alliance:

Forslag til vedtagelse 

»Folketinget konstaterer, at der fortsat er behov for at føre en stram, ansvarlig og konsekvent udlændingepolitik, hvor der er styr på antallet af flygtninge og indvandrere, som kommer til Danmark. Folketinget finder det afgørende, at vi ikke svækker sammenhængskraften i Danmark. Folketinget bifalder, at regeringen ønsker, at samfundet skal stille krav til indvandrere og flygtninge, og at flere skal bidrage til fællesskabet og være selvforsørgende. Folketinget noterer sig, at regeringsgrundlaget understreger, at alle skal respektere vores grundlæggende værdier om frihed, demokrati og ligestilling mellem kønnene, at der skal være lighed for loven, og at den danske lov altid skal stå over religiøse love. Folketinget deler ønsket om et større og vedholdende fokus på, hvordan vi som samfund gør op med negativ social kontrol, så piger og kvinder med indvandrerbaggrund nyder samme rettigheder og frihed som danske kvinder og mænd, og vigtigheden af at bekæmpe parallelsamfund – også før de opstår.« 

(Forslag til vedtagelse nr. V 8)

Tak for ordet.

Kl. 11:03

Formanden (Søren Gade):

Tak for det. Og forslaget til vedtagelse vil indgå i forhandlingerne. Der er en lang række korte bemærkninger. Jeg giver først ordet til fru Pernille Vermund, Nye Borgerlige.

Kl. 11:03

Pernille Vermund (NB):

Tak for det. Da jeg hørte statsministerens tale, tænkte jeg, at det her kan man jo nærmest kun være en til en enig i. Og jeg er glad for, at vi også har en statsminister, som svarer fuldstændig klart, når statsministeren bliver spurgt af Alternativet til det her mørketal, der er på kriminalitetsområde.

Jeg blev lidt mere bekymret, da jeg hørte udlændinge- og integrationsministeren sige, at der nærmest ikke er noget problem. Man siger: Vi har kun 536 illegale indvandrere i Danmark, og når de ikke kommer hertil, er det, fordi vi har en udlændingelov og en udlændingepolitik, som skræmmer dem væk. Det er det, jeg hører. Det er muligt, det var anderledes sagt, men det var det jeg hørte.

Jeg og vi i Nye Borgerlige er dybt bekymret for, at vi står lige så sårbart i dag, som vi gjorde i 2015 i forhold til det migrantpres, som kommer fra Sydeuropa. Jeg hører også, at det er det, både statsministeren, justitsministeren og nu også ordføreren siger. Men kan ordføreren ikke prøve at gøre det klart for mig, at hvis det her migrantpres nærmer sig Danmark, og det vil det formentlig gøre, hvad vil man så konkret gøre? Hvad er det for konkret lovgivning, der skal til, for at vi kan stå bedre rustet i denne omgang, end man gjorde i 2015?

Kl. 11:04

Formanden (Søren Gade):

Ordføreren.

Kl. 11:04

Kasper Sand Kjær (S):

Jamen lad mig bare starte med at berolige fru Pernille Vermund. Jeg hørte udlændinge- og integrationsministeren være fuldstændig på linje med statsministeren og tage problemerne alvorligt og hverken negligere dem eller noget, der minder om det. Så der er ingen grund til bekymring.

I forhold til migrationspresset må man sige, at det er en meget alvorlig situation. Tallene er højere, end de var i 2015. Der er lande i Europa, som lige nu oplever rigtig mange migranter, som de har svært ved at håndtere. Vi ved jo selv fra årene 2015 og 2016, hvad det betyder for et samfund, når der kommer store strømme til, og derfor skal vi selvfølgelig være åbne over for alle tænkelige redskaber, hvis det pres skulle nå Danmark. Det er jo derfor, det også er rigtig godt, at vi har forlænget grænsekontrollen mod Tyskland. Og i det ligger jo også, at vi på få timer vil være klar til også at kunne sætte ekstra ind og lukke grænsen yderligere ned. Og det er jo et af de vigtige redskaber, som skal være i værktøjskassen, hvis vi begynder at se strømmene også gå mod Danmark.

Kl. 11:05

Formanden (Søren Gade):

Fru Pernille Vermund.

Kl. 11:05

Pernille Vermund (NB):

Men dilemmaet her er jo, at det ikke er nok at lukke grænsen af, for hvis ikke man ændrer lovgivningen på asylområdet, har man stadig en ret til, når man møder op ved den danske grænse og er på dansk jord, at sige asyl og dermed også en ret til at blive sendt, for de flestes vedkommende, i en taxa direkte til Sandholmlejren. Så det er et problem, at vi ikke har lovgivning, der løser det her, og som er anderledes end i 2015. Og jeg prøver virkelig bare at finde ud af, hvad det er, man fra regeringens side har tænkt sig at gøre politisk og lovgivningsmæssigt.

Kl. 11:06

Formanden (Søren Gade):

Ordføreren.



Kl. 11:06

Kasper Sand Kjær (S):

Det er vel ikke mere end 13-14 timer siden, vi havde præcis den debat her i salen. Og det, som fru Pernille Vermund måske taler for, er jo at melde Danmark fuldstændig ud af internationalt samarbejde på det her spørgsmål. Det vil jeg bare advare imod. Jeg tror ikke, Danmark står sig godt ved eksempelvis ikke at være en del af Dublinsamarbejdet. For det betyder også, at vi ikke vil kunne sende nogen tilbage. Hvis Dublinsamarbejdet fungerede optimalt, og der er udfordringer i det, men hvis det fungerede optimalt, og vi skal jo presse på for, at det kommer til at fungere endnu bedre, så vil rigtig mange af de migranter, der vil komme til den danske grænse, være registreret i et EU-land, og skal derfor have behandlet deres asylsag der, og de skal derfor sendes tilbage til det land. Og det kræver en effektiv grænsekontrol, hvis vi skal kunne det.

Kl. 11:07

Formanden (Søren Gade):

Fru Pia Kjærsgaard, Dansk Folkeparti.

Kl. 11:07

Pia Kjærsgaard (DF):

Det var jo sådan lidt en gentagelse af statsministerens tale, så jeg vil bare spørge ordføreren og Socialdemokratiet: Hvad har indvandringen betydet positivt for Danmark?

Kl. 11:07

Formanden (Søren Gade):

Ordføreren.

Kl. 11:07

Kasper Sand Kjær (S):

Det første tager jeg som et kompliment, i og med at statsministeren jo også er leder af det parti, jeg repræsenterer her på talerstolen.

Hvad har indvandringen ført med sig positivt til Danmark? Man må sige, at der jo i dag – og heldigvis for det – er masser med et andet pas end det danske, som bidrager på arbejdsmarkedet, og som jo er med til, at vores arbejdsstyrke vokser. Når vi ser stigende beskæftigelsestal i de her år, skyldes det jo rigtig mange gode ting i dansk økonomi, og at vi er kommet godt ud af corona og har ført en aktiv krisepolitik, men noget af grunden til, at vi kan blive ved med at vækste, er selvfølgelig også, at der er udenlandsk arbejdskraft, som bidrager på det danske arbejdsmarked. Det skal vi da være glade for og sætte pris på.

Men det ændrer jo ikke på alle de udfordringer, der også er med indvandring, og jo særlig fra lande i Mellemøsten og Afrika, som jeg også var inde på i min tale, og som har skabt udfordringer for det fællesskab og det værdisammenhold og den sammenhængskraft, som jo bærer et velfærdssamfund som det danske.

Kl. 11:08

Formanden (Søren Gade):

Fru Pia Kjærsgaard.

Kl. 11:08

Pia Kjærsgaard (DF):

[Lydudfald] nordafrikanere, somaliere og irakere bidrage positivt til Danmark? Og lad være med det der med arbejdskraften, for det er jo ikke dem, der er i arbejde, for det er jo dem, der ikke vil integrere sig. Har indvandringen betydet noget markant positivt for Danmark? Ja eller nej.

Kl. 11:08

Formanden (Søren Gade):

Ordføreren.

Kl. 11:08

Kasper Sand Kjær (S):

Man skal nok passe på med at gøre så stort et spørgsmål så sort-hvidt. Der er jo heldigvis også borgere i Danmark fra Mellemøsten og Afrika, som er i arbejde, som bidrager, som lever lovlydigt, og som indretter sig efter danske værdier. Og det skal vi selvfølgelig være glade for at de gør. Det ændrer jo ikke på, at der også er store grupper, hvor der er kæmpe udfordringer, og det er jo det, som vi også adresserer i den debat i dag.

Kl. 11:09

Formanden (Søren Gade):

Hr. Kim Edberg Andersen, Nye Borgerlige.

Kl. 11:09

Kim Edberg Andersen (NB):

Tak for det. Da udlændingeministeren var heroppe og nævnte det her  med 538 illegale, blev jeg faktisk imponeret over, at de, hvis man vidste om dem, at de var illegale, så ikke stod som 0. Det var det første.

Men så tænkte jeg også, at jeg gerne ville rode lidt i tallene, og i 2021 sagde man, at der var 425 illegale, og det er 26 pct.s stigning på ét år, vi så har med de nuværende 538. Hvis vi så lægger ROCKWOOL Fondens tal til, når vi op på 32.000 – sådan anslået, hvis vi lægger 26 pct. til deres tal fra 2021. Så er det ikke sådan, at ordføreren måske kan indrømme, at det var at sælge den lidt vel godt at sige, at svenskerne døjer med et kæmpe problem, men at vi har så meget styr på det i Danmark, at hvor de har over 30.000 illegale, så har vi 538 i Danmark? Var det ikke lige at oversælge den lidt for lidt siden fra ministerens side?

Kl. 11:10

Formanden (Søren Gade):

Ordføreren.

Kl. 11:10

Kasper Sand Kjær (S):

Jeg noterede mig, at den svenske statsminister i forbindelse med et besøg i Danmark for få dage siden sagde, at Sverige var 10-15 år efter Danmark i forhold til udlændingepolitikken. Det synes jeg vi skal tage som en ros. Men det er også godt for Danmark, hvis Sverige anlægger en ny kurs, for det er jo også noget af det, der har betydning for migrationsstrømmene, også dem, der vil nå Danmark.

I forhold til de konkrete tal vil jeg sige, at det lyder som et godt skriftligt spørgsmål at stille til ministeren. Dem har jeg ikke lige sådan med mig herop på talerstolen.

Kl. 11:10

Formanden (Søren Gade):

Hr. Kim Edberg Andersen.

Kl. 11:10

Kim Edberg Andersen (NB):

Det er jo ret voldsomt, at man står og oversælger det oppe på talerstolen – at Danmark faktisk er 60 gange bedre end Sverige – hvis man laver den der procentregning og tallene rent faktisk viser, at vi har 32.000 her. Men jeg har jo en formodning om, at en minister siger det, der er rigtigt, oppe på talerstolen. Så jeg er enig i, at det sikkert er det officielle tal. Men vil Socialdemokraternes ordfører så lige fortælle mig: Hvordan kan man blive ved med at være illegal, hvis vi har styr på problemstillingen? For det er jo det, vi spiller ind med – vi har en bekymring om, at der ikke er styr på det. Og vi er lidt bange for situationen, når de kommer til grænsen, hvor man har sagt, at reglerne er på plads – at det også bare er varm luft.

Kl. 11:11

Formanden (Søren Gade):

Ordføreren.

Kl. 11:11

Kasper Sand Kjær (S):

Jamen der kan jo ikke være to meninger om, at det skal der selvfølgelig være styr på – det siger sig selv.

I forhold til det konkrete tal vil jeg sige, at jeg tror, den bedste måde at opklare det på, er ved at stille et skriftligt spørgsmål. Det er jo sådan, vi lettest får opklaret det. Jeg vil betrygge spørgeren med at sige, at jeg er helt sikker på, at det, udlændinge- og integrationsministeren sagde fra talerstolen, er rigtigt, og det kan spørgeren jo så få bekræftet i et skriftligt spørgsmål.

Kl. 11:11

Formanden (Søren Gade):

Fru Mette Thiesen, Dansk Folkeparti.

Kl. 11:11

Mette Thiesen (DF):

Tusind tak. Der kommer rigtig mange fine ord fra Socialdemokratiet, men Socialdemokratiet vil jo netop ikke virkelig tage fat på det her problem og få løst det, for så ville man gøre op med de konventioner, som er skrevet i en fuldstændig anden tid, og som ikke giver nogen som helst mening i dagens Danmark. Men det, jeg egentlig godt kunne tænke mig at spørge ordføreren om, er noget andet. I går kunne jeg høre på ordførerens kollega, at hun mente, at integrationen gik begge veje – altså at det også var det danske samfunds og danskernes ansvar at sikre, at mennesker, der kom fra eksempelvis Stormellemøsten og Nordafrika, skulle blive integreret i det danske samfund. Er det Socialdemokratiets holdning, at det bl.a. er danskernes ansvar at sikre, at mennesker, der kommer hertil, tilpasser sig Danmark?

Kl. 11:12

Formanden (Søren Gade):

Ordføreren.

Kl. 11:12

Kasper Sand Kjær (S):

Først vil jeg sige i forhold til konventionerne – og den diskussion havde vi jo i går aftes – at Danmark ikke har nogen interesse i at stå uden for et internationalt regelbaseret samfund. Det er i Danmarks og i danskernes interesse at leve i en verden, hvor stater laver aftaler med hinanden, som sikrer mennesker grundlæggende rettigheder. Men de konventioner, som vi har i dag, og som er gode og vigtige, er jo ikke kommet ned fra oven på stentavler. De er lavet af mennesker og forhandlet af mennesker, og derfor er der også en diskussion – og det er jo også en diskussion, som Danmark, som det også fremgår af regeringsgrundlaget, skal mere ind i: Hvordan er det, konventionerne fortolkes og anvendes i dag? For nogle af dem er også skrevet i en helt anden tid, og det er også derfor, regeringen vil udpege en ambassadør til netop at beskæftige sig med det her spørgsmål. Det tror jeg er klogt og rigtigt.

I forhold til det sidste er jeg ikke lige helt sikker på, hvem der skulle have sagt hvad og i hvilken sammenhæng, så det er jo lidt svært at stå her og forholde sig til det. Det er klart, at integration forudsætter, at man ikke lever i et parallelsamfund, men at man er en del af det store samfund. Og ja, derfor vil man også som etnisk dansk opleve, at der er indvandrere eller efterkommere i f.eks. en skoleklasse, og det er jo en forudsætning for, at integrationen kan fungere.

Kl. 11:13

Formanden (Søren Gade):

Fru Mette Thiesen.

Kl. 11:13

Mette Thiesen (DF):

Det var fru Birgitte Vind fra Socialdemokratiet, der sagde, at det gik begge veje, og at det også var vigtigt, at Danmark tog godt imod dem, og det er vi i Dansk Folkeparti bare grundlæggende uenige i. Hvis man kommer til Danmark, er det en personlig opgave at integrere sig og assimilere sig i det danske samfund – det er ikke Danmark, der skal tilpasse sig.

Men jeg kan da sagtens nævne flere konventioner, som det vil være rigtig fint at komme ud af, eksempelvis i forbindelse med statsborgerskab: Statsløsekonventionen – væk! Statsborgerretskonventionen – væk! Flygtningekonventionen giver heller ingen mening i dag. Der er rigtig, rigtig mange konventioner, som man snildt kunne melde sig ud af, så danskerne faktisk var herre i eget hus, i deres eget land, i langt højere grad end man er i dag.

Kl. 11:14

Formanden (Søren Gade):

Ordføreren.

Kl. 11:14

Kasper Sand Kjær (S):

Det synes jeg er spændende, og jeg synes også, det er at gøre noget rimelig komplekst enormt simpelt. Hvis vi eksempelvis tager statsløsekonventionen, som jo sikrer, at ingen går rundt uden at have et statsborgerskab og dermed et pas, så ville det jo også være en udfordring for Danmark, hvis vi ikke var med i den. Det ville også betyde, at der ville være borgere, vi ikke kunne hjemsende til deres oprindelsesland. Så det anerkender jeg ikke. Og jeg gentager bare: Danmark har en interesse i at være en del af et regelbaseret internationalt samfund.

I forhold til det andet er jeg fuldstændig enig i, at der da er et kæmpe personligt ansvar for at integrere sig i Danmark og tilegne sig danske værdier og dansk levevis og acceptere de spilleregler, som gælder her i Danmark.

Kl. 11:15

Rosa Lund (EL):

Tak for det, og tak for talen. Jeg vil gerne spørge til noget, som ikke fyldte så meget i talen, men som jeg kunne høre fylder noget i vedtagelsesteksten, og det handler om negativ social kontrol.

Jeg er jo enormt glad for og stolt af, at det lykkedes for den tidligere regering og Enhedslisten at lave et krisecenter til unge mennesker, der er dobbelte minoriteter. Men hvad er så næste skridt? For vi har jo stadig væk et problem med negativ social kontrol i det her land. Hvordan skal vi komme det til livs?

Vi har jo haft en dialog med Udlændingeministeriet om, at kvinder, der er udsat for negativ social kontrol og ikke har deres egen opholdstilladelse, skal have deres egen opholdstilladelse. Det har vi fået positive tilkendegivelser på. Men stadig ved kvindekrisecentrene ikke, at det er en mulighed, og derfor er der nogle kvinder, der er bange for at gå fra deres mand, og det er, fordi de er bange for, at de mister deres opholdstilladelse.

Kl. 11:16

Formanden (Søren Gade):

Ordføreren.

Kl. 11:16

Kasper Sand Kjær (S):

Jeg er ligesom fru Rosa Lund enormt optaget af, at vi skal bekæmpe negativ social kontrol. For der er piger og kvinder, som vokser op, færdes og lever i Danmark uden at have de samme rettigheder og muligheder som andre kvinder og andre borgere i Danmark. Det kan vi jo ikke acceptere i et samfund som det danske. Det er en overset, men hamrende vigtig ligestillingskamp.

Jeg har ikke en færdig pakke her, som jeg kan stå og præsentere. Jeg tror, vi skal have alle muligheder i spil. Vi skal have alt på bordet. Jeg tror, at vores børnehaver og skoler spiller en afgørende rolle i dannelse og uddannelse i forhold til at blive sat fri og i forhold til vejledning. Så er det klart, at der, hvor det er helt galt og vi taler om vold i parforhold og lignende, er der noget af det, som fru Rosa Lund var inde på. Er det nogle af de greb, der skal til? Der er en bedre vejledningsindsats, og vi skal sikre, at krisecentrene har nok penge, så kvinderne hurtigst muligt kan komme væk det, de lever i, og få beskyttelse.

Kl. 11:17

Formanden (Søren Gade):

Fru Rosa Lund.

Kl. 11:17

Rosa Lund (EL):

Tak for svaret. Jeg synes, at det er fair nok, at man ikke har en sådan færdigsamlet pakke, men måske kunne vi tale om, at den tilgang, vi har haft til at løse det her problem, simpelt hen har været forfejlet. For jeg tror, at man i bedste mening har forsøgt at hjælpe de unge mennesker og kvinder, der er udsat for negativ social kontrol, ved at fratage dem rettigheder. Det har så bare betydet, at man har stillet dem i en meget, meget værre situation. Måske skulle vi komme et sted hen, hvor vi løser det her problem ved at give kvinder og unge mennesker flere rettigheder, og det gør vi netop, som ordføreren siger, ved at bruge uddannelsessystemet og ved at oplyse om, at i Danmark har man f.eks. altså ret til at bestemme over sin egen krop.

Kl. 11:17

Formanden (Søren Gade):

Ordføreren.

Kl. 11:17

Kasper Sand Kjær (S):

Derfor er sådan noget som bedre seksualundervisning i den forbindelse jo helt afgørende, tror jeg. Men det er klart, at det er mangefacetterede problemer, og derfor skal vi have rigtig mange løsninger i spil. Jeg tror også, at vi har brug for som samfund i det hele taget at blive klogere på, hvilke løsninger der kunne være i spil, og få hjælp til det fra kloge mennesker.

Men jeg vil bare give et enkelt perspektiv på det der, ikke? Hver tredje kvinde med en minoritetsetnisk baggrund i Københavns Kommune siger selv, at deres familie og omgangskreds afholder dem fra at stå til rådighed for arbejdsmarkedet. Det er også bare endnu et eksempel på social kontrol. Derfor tror jeg også, at sådan noget som 37 timers arbejdspligt er et helt afgørende redskab i forhold til faktisk at sige: Det er ikke en kamp, du skal tage derhjemme med din familie, altså at du skal have lov til at gå på arbejde; det er noget, som vi som samfund forventer af dig. Dermed er der jo også en frisættelse i det.

Kl. 11:18

Formanden (Søren Gade):

Fru Susie Jessen, Danmarksdemokraterne.

Kl. 11:18

Susie Jessen (DD):

Tak. Bare lige for at runde af her vil jeg sige, at det godt nok undrer mig, at man bare lægger de ting i skuffen, som man har sat i søen i sidste valgperiode for netop at komme social kontrol til livs – det undrer mig.

Jeg har et spørgsmål om grænsekontrol, for jeg synes, ministeren kom lidt nemt uden om det, da jeg nævnte det her med, at Moderaterne jo reklamerer med, at nu er der kommet mindre grænsekontrol, og ministeren sagde, at det jo er i Sverige. Men der er jo altså også en halvering af den fysiske grænsekontrol ved grænsen til Tyskland. Så nu vil jeg bare lige spørge igen, om Socialdemokratiet ikke vedkender sig, at der er mindre grænsekontrol nu ved den tyske grænse. Og som opfølgning på det vil jeg spørge, hvorfor i alverden man gør det, når der er et kæmpe asylpres på Europas grænser.

Kl. 11:19

Formanden (Søren Gade):

Ordføreren.

Kl. 11:19

Kasper Sand Kjær (S):

Der er to ting, der skal siges til det. For det første stod grænsekontrollen til at udløbe, og der var det jo en aktiv beslutning i regeringen at sige: Vi vil gerne fastholde og i virkeligheden forny det at have grænsekontrol mod Tyskland, bl.a. på grund af migrationspres, sikkerhedstrussel og andet. Det synes jeg er en rigtig klog beslutning.

For det andet: At man så samtidig kan indrette grænsekontrollen klogere, betyder ikke, at der er mindre grænsekontrol, men det betyder, at det i højere grad nu er en kombination af kontrol ved grænsen og kontrol bag grænsen med elektronisk overvågning og andet. Det er jo det, som flere har peget på vil være mere effektivt. Og så har det jo også været efterlyst af dem, der bor i området. Det er jo også blevet efterlyst af spørgerens partikollega hr. Søren Espersen, at der blev mere fleksibilitet for dem, der boede ved og omkring grænsen, ved at have mindre grænsekontrol på selve grænsen og have mere grænsekontrol bagved.

Så på den måde favner vi vel det hele med den løsning, regeringen har fundet.

Kl. 11:20

Formanden (Søren Gade):

Fru Susie Jessen.

Kl. 11:20

Susie Jessen (DD):

Socialdemokratiet får det til at lyde her, som om man har styrket kontrollen ved grænsen, og det har man jo ikke. Man har ændret nogle ting, sådan at der kommer nogle flere ting længere oppe i landet, men man har jo samtidig fjernet noget fysisk kontrol ved grænsen. Hvorfor gør man ikke begge ting? Jeg er med på, at hr. Søren Espersen fra mit parti har snakket om bedre muligheder for pendlere, nummerpladescanning og sådan nogle ting, men hvorfor kan man ikke gøre begge ting på samme tid? Hvorfor styrker man i den her meget, meget alvorlige situation ikke grænsekontrollen i stedet for at lempe den? Det er helt absurd.

Kl. 11:21

Formanden (Søren Gade):

Ordføreren.

Kl. 11:21

Kasper Sand Kjær (S):

Men man gør også begge dele på samme tid i den løsning, regeringen har fundet. Og så er det bare igen vigtigt at sige, at det her jo er en aktiv beslutning. Havde regeringen ikke gjort noget, så havde vi ikke haft nogen grænsekontrol. Altså, det her er jo en aktiv beslutning om at fortsætte grænsekontrollen, og det er vi nødt til for at passe på Danmark, både på grund af migrationspres og på grund af, at der jo desværre stadig væk er en sikkerhedstrussel og en terrortrussel mod Danmark.

Kl. 11:21

Formanden (Søren Gade):

Hr. Mikkel Bjørn, Dansk Folkeparti.

Kl. 11:21

Mikkel Bjørn (DF):

Tak for det. Jeg er nysgerrig på at høre ordføreren, hvilke værktøjer og initiativer han har kendskab til at man fra dansk side er klar til at iværksætte, hvis der om et par uger eller en måned måtte stå titusindvis af migranter ved Danmarks grænse og ønske adgang til Danmark. For siden flygtningekrisen har flygtningepresset på Europas grænser ikke været større, end det er i lige i øjeblikket. Så hvilke initiativer er man fra regeringens og Socialdemokratiets side klar til at iværksætte for at få standset det her, hvis det måtte være tilfældet?

Kl. 11:22

Formanden (Søren Gade):

Ordføreren.

Kl. 11:22

Kasper Sand Kjær (S):

Jeg forstår godt bekymringen, og jeg deler den. De migrationsstrømme mod Europa, som vi ser i den her tid, er bekymrende. Det er virkelig bekymrende. Det understreger jo også behovet for et endnu stærkere europæisk samarbejde på asyl- og migrationsområdet. Bare sådan noget som at styrke Europas ydre grænser, og at vi styrker hjemsendelsen af migranter, der ikke har et beskyttelsesbehov, er noget af det, den danske regering har presset på for i Europa. Det er jo noget af det, der skal til for at sikre, at det pres ikke fortsætter.

Så er det klart, at der er nogle af dem, der nu er kommet hertil, som skal have afdækket deres sag, og mange af dem skal sendes tilbage. Det er afgørende, og der er en fælleseuropæisk løsning jo det helt rigtige spor at forfølge. Samtidig er regeringen – statsministeren med flere ministre – jo optaget af at skabe alliancer rundtom i Europa for at få en ny tilgang til migrationspolitikken, så vi sætter en stopper for den spontane asylansøgning, og det er jo det strukturelle svar. Her og nu har vi jo, som jeg også svarede til fru Pernille Vermund, bl.a. det redskab i værktøjskassen, at vi med få timers varsel ville kunne lukke grænsen.

Kl. 11:23

Formanden (Søren Gade):

Hr. Mikkel Bjørn.

Kl. 11:23

Mikkel Bjørn (DF):

Jamen det ville man jo ikke kunne gøre. Hvad ligger der helt præcis i at lukke grænsen, hvis folk samtidig har ret til at komme ind over den grænse? Det er jo sådan, det er lige nu. Man har konventionskrav på, at man har ret til at komme ind. Hvis der står titusindvis af migranter ved Danmarks grænse i morgen, vil de, selv om den er hermetisk lukket, have konventionskrav på at få adgang til Danmark. Der spørger jeg Socialdemokratiet: Hvilke initiativer og værktøjer er man fra Socialdemokratiets side klar til at iværksætte, for at de mennesker ikke kommer ind i Danmarks, hvis de står har i morgen? Jeg taler ikke om langsigtede løsninger, men om, hvilke løsninger man har her og nu.

Kl. 11:23

Formanden (Søren Gade):

Ordføreren.

Kl. 11:23

Kasper Sand Kjær (S):

Det er jo ikke sikkert, at de ville have krav på det, for hvis de er registreret i et andet europæisk land først – og der er jo noget, der taler for, at de i hvert fald vil have været igennem nogle stykker, inden de kommer til Danmark – så vil det at have en effektiv grænsekontrol jo netop betyde, at vi på grænsen vil kunne sende dem tilbage til det land, hvor de er registreret, og hvor deres sag skal behandles. Derfor er det et ret vigtigt værktøj for at forhindre, at det migrationspres, man oplever i det sydlige Europa, også kommer til Danmark.

Kl. 11:24

Formanden (Søren Gade):

Hr. Steffen Larsen, Liberal Alliance.

Kl. 11:24

Steffen Larsen (LA):

Jeg bemærkede, at hr. Kasper Sand Kjær nævnte, at Liberal Alliance var med på den vedtagelsestekst, som han læste op. Det er vi ikke. Der er gået noget galt i kommunikationen mellem mig og Mads Fuglede, har jeg en mistanke om, og Mads er her ikke i dag. Jeg tror, der er en eller anden ting, der lige er smuttet. Så det skal vi lige have rettet.

Kl. 11:24

Formanden (Søren Gade):

Værsgo.

Kl. 11:24

Kasper Sand Kjær (S):

Det skal jeg da virkelig beklage. Det er sådan, jeg har fået det overleveret, men det tænker jeg vi får rettet med hjælp fra gode folk.

Kl. 11:24

Formanden (Søren Gade):

Tak for det. Der er ikke flere korte bemærkninger. Vi siger tak til hr. Kasper Sand Kjær fra Socialdemokratiet. Jeg byder nu velkommen til hr. Morten Dahlin fra Venstre.

Kl. 11:25

(Ordfører)

Morten Dahlin (V):

Tak for ordet og tak til Dansk Folkeparti for endnu en gang at tage initiativ til den her debat. Integration er et fælles ansvar. Sådan står der i Europa-Kommissionens håndbog om integration. Men håndbogen, som er rettet direkte til beslutningstagere, stopper ikke der. Der står også: Integration er en kontinuerlig tovejsproces, som bygger på gensidige rettigheder og tilsvarende forpligtelser for både indvandrere og værtssamfund.

Den tankegang har desværre præget den danske integrationsindsats lige fra de første – det, man dengang kaldte fremmedarbejdere – satte foden på dansk jord, og måske også på nogle stræk helt op til i dag. Jeg kalder det integrationsmyten. Det er myten om, at integration går begge veje. Myten er desværre sejlivet, men ikke desto mindre er det en myte og dermed forkert, og hvis vi nogen sinde skal lykkes med integrationen, skal vi væk fra forestillingen om, at det er en tovejsproces.

Mødet mellem mennesker skal altid være gensidigt, men det skal integrationsprocessen ikke være. Det handler ikke om at bøje os mod hinanden, det handler ikke om at finde et kompromis, det handler ikke om at bygge bro. Det handler om, at den, der kommer hertil, går over den bro, der allerede findes, og hvis man ikke er klar til det, kan integrationen aldrig lykkes. Og derfor skal vi også sige klart og tydeligt, og måske mere klart og tydeligt, end vi tidligere har gjort, at hvis man ikke vil krydse den bro, der hedder, at grundloven står over Koranen, at tegninger ikke fører til vold, at kvinder og mænd er lige, så burde det ikke være Danmark, man gør til sit hjem.

For der findes massevis af lande, hvor man kan blive fuldt ud integreret uden at krydse den bro. Danmark er bare ikke et af dem. Så simpelt er det. Og den bro findes i dag. Vi er, og vi skal være, et generøst land, der tager godt imod dem, der kommer hertil. Men vi må også sige det, som det er: Der er kommet for mange mennesker til Danmark, som sværger til nogle værdier, der hører til i Mellemøsten. Og i virkeligheden burde det ikke være så svært at sige: De værdier er dårligere end dem, vi sværger til her i Danmark – ubetinget dårligere. Det er derfor, at Vesten er værd at flygte til, og derfor, at Mellemøsten er værd at flygte fra.

Derfor har jeg personligt også meget svært ved at forstå de mennesker, der forsøger at omdanne Danmark til det, de er flyttet eller flygtet væk fra: kvindeundertrykkende skilsmissekontrakter i Vollsmose, shariaråd i København, grupper af indvandrerdrenge, der skaber utryghed i det offentlige rum.

Så kan man godt spørge: Hvad med de velintegrerede indvandrere og flygtninge? Og dem findes der mange af, vil jeg gerne understrege. Det er vigtigt at slå fast, og vi har brug for indvandring her i Danmark. Vi kan slet ikke klare os uden velkvalificeret international arbejdskraft, både dem, der allerede er her, og dem, vi bliver nødt til at trække hertil. Men det skal jo ikke forhindre os i at debattere de problemer, der findes. Derfor skal vi stå fast, og vi skal være langt mere klare i spyttet, end vi har været tidligere. Når man kommer til Danmark fra et land i eksempelvis Mellemøsten eller Nordafrika, så har man sig selv, sin kultur og sin tro med sig. Sådan må det være.

Men det må samtidig også være sådan, at man har et ansvar for at tilpasse sig vores værdier og vores normer, og det ansvar er ikke ligeligt fordelt. Det er udelukkende et, der påhviler den, der får ly her hos os. Som jeg startede med at sige, er integration ikke et kollektivt ansvar. Man skal selv ville det. Også når det handler om arbejdsmarkedet.

I Venstre synes vi, det er helt naturligt, jeg vil faktisk bruge ordet retfærdigt, at når man kommer til Danmark, forsørger man sig selv og sin familie. Og det gør man bedst ved at finde sig et arbejde. Men kan man ikke det, skal man ikke bare kunne læne sig tilbage og modtage sociale ydelser. Nej, så skal samfundet selvfølgelig stille krav om, at man yder noget til gengæld. Danmark er jo ikke tag selv-bord, hvor man bare kan forvente, at skatteyderne bliver ved med at betale.

Derfor gik Venstre til valg på at indføre en arbejdspligt, derfor har jeg selv i min fortid som kommunalpolitiker indført noget lignende, og derfor kommer regeringen til at fremsætte et forslag om en landsdækkende arbejdspligt. Hvis man vil modtage skatteborgernes penge, skal man yde noget til gengæld i 37 timer om ugen. Det er et fair princip, og det sender et meget tydeligt signal om, at man her i Danmark står op om morgenen og går på arbejde. Det er godt for integrationen, at man lærer noget om dynamikkerne på det danske arbejdsmarked. Det er godt for ligestillingen, at også kvinderne får lov til at forlade hjemmet og deltage i det omkringliggende samfund. Det er godt for børnene, at de vokser op i et hjem, hvor mor og far går på arbejde i stedet for at sidde derhjemme i lejligheden, og så er det godt for skatteborgerne, for vi kan bruge pengene på alt muligt andet i stedet for på passiv forsørgelse.

Udfordringer er store, og vi bliver nødt til at turde sige, at dem, der kommer til Danmark, skal tage et personligt ansvar for deres integration, økonomisk, socialt og kulturelt. Tak for ordet.

Kl. 11:30

Tredje næstformand (Karsten Hønge):

Første korte bemærkning er til fru Pia Kjærsgaard, Dansk Folkeparti.

Kl. 11:30

Pia Kjærsgaard (DF):

Jeg synes, det er meget velgørende det der med, at vi skal væk fra den myte med, at indvandring og tilvandring går begge veje. Nej, det gør det ikke. Det er fremmede, der kommer til vores land, og som skal tilpasse sig hundrede procent. Vi andre står parat med sundhedsvæsen, socialforsorg, uddannelse og hvad ved jeg. Så man kan godt sige, at det måske ikke helt går op, det med, at det kun er den ene del. For der bliver jo tilbudt så mange ting, men godt nok, at det bliver sagt. Men jeg savner altså også noget, for nu er Venstre jo et regeringsparti, og jeg savner svar på de der spørgsmål, vi stiller hele tiden: Hvad vil man gøre ved det? Det er jo ikke bare en arbejdstekst. Det løser jo ikke alle de der problemer, som statsministeren også opridsede, med bandekriminalitet og drenge, man ikke kan gå i fred for osv. osv. Der skal noget mere til, må jeg så sige, også fra Venstres ordfører.

Kl. 11:31

Tredje næstformand (Karsten Hønge):

Ordføreren.

Kl. 11:31

Morten Dahlin (V):

Jamen en af de ting, der også skal til, er jo, at vi kigger på straffene for personfarlig kriminalitet. Altså, jeg synes, der er tilfælde, hvor vi i Danmark straffer på et niveau, jeg godt vil sige er latterlig lavt. Og derfor bliver vi nødt til at hæve straffene for personfarlig kriminalitet. Når man kigger ned i de statistikker, er det også tydeligt, hvem der er overrepræsenteret der, og derfor kommer vi til fra Venstres side, og det kommer man også til at gøre fra regeringens side, at tage fat om at kigge på: Hvordan kommer vi til at straffe hårdere for eksempelvis personfarlig kriminalitet, som jo desværre er til stede for mange steder i vores samfund i dag.



Kl. 11:31

Tredje næstformand (Karsten Hønge):

Spørgeren.

Kl. 11:31

Pia Kjærsgaard (DF):

Det vil jeg se frem til. Jeg ved ikke, om vi selv skal fremsætte forslaget, eller om det kommer, men lad os nu se. Det ser jeg frem til, lad os dog bare komme i gang, mens den her regering måske har mulighed for det. Men jeg vil godt spørge ordføreren: Hvad med konventioner? Altså, hvor er Venstre her? Er det en fuldstændig umulig opgave for Venstre – og nu siger jeg isoleret set som parti, ikke så meget som i regering – at se på, at der altså også skal gøres noget her? Det er godt nok, at man taler om, at i forhold til religiøse love skal man indordne sig under vores grundlov. Men vi har et kæmpe problem i dag med konventionerne.

Kl. 11:32

Tredje næstformand (Karsten Hønge):

Hr. Morten Dahlin.

Kl. 11:32

Morten Dahlin (V):

Danmark har en national interesse i, at der findes et internationalt regelbaseret samfund, og Danmark har også en national interesse i, at der findes en række internationale konventioner, som regulerer samspillet mellem stater, og som også regulerer en række andre elementer. Er de så altid tidssvarende? Nej, det er de ikke. Og derfor skal derfor skal Danmark være klar til, og det er vi i Venstre, at udfordre de her konventioner, og derfor står der også i regeringsgrundlaget, at der skal udnævnes en ambassadør, der har det her som særskilt arbejdsområde. For hvis vi kan samle en koalition af andre lande, der oplever de samme udfordringer som os, er der faktisk mulighed for, at vi kan få gjort noget ved det.

Kl. 11:33

Tredje næstformand (Karsten Hønge):

Næste korte bemærkning er til hr. Mikkel Bjørn, Dansk Folkeparti.

Kl. 11:33

Mikkel Bjørn (DF):

Tak for det. Nu nævnte fru Mette Thiesen tidligere til Socialdemokratiets ordfører, at fru Birgitte Vind fra Socialdemokratiet i går på talerstolen netop sagde, hvad hr. Morten Dahlin her tager afstand fra, nemlig idéen om, at integration går begge veje, og derfor er jeg egentlig bare nysgerrig på at høre Venstres ordfører bekræfte, at han er uenig med fru Birgitte Vind i den holdning. Altså, integrationen går ikke begge veje. Det er indvandreres opgave at integrere sig ind i det danske samfund og ikke vores opgave at tilpasse os indvandreres kultur her i Danmark.

Kl. 11:33

Tredje næstformand (Karsten Hønge):

Ordføreren.

Kl. 11:33

Morten Dahlin (V):

Jamen jeg gentager meget gerne, hvad jeg sagde før, at jeg mener, det er en myte, at integration er en tovejsproces. Altså, i mødet med det enkelte menneske skal det altid være gensidigt, ellers er man respektløs, men integrationsprocessen går ikke begge veje. Det er den, der kommer hertil, der har den opgave at gå over den bro, der allerede er her. Vi skal ikke bygge bro, vi skal ikke mødes på midten, vi skal ikke indgå kompromiser. Man skal møde hinanden med respekt i mødet mellem to mennesker, men integration er ikke en tovejsproces.

Kl. 11:34

Tredje næstformand (Karsten Hønge):

Spørgeren.

Kl. 11:34

Mikkel Bjørn (DF):

Det er jeg glad for at høre. Burde man så egentlig ikke måske bevæge sig fra ordet integration og mere over i et assimilationsbegreb, for det er vel det, der ligger i assimilationsbegrebet, at man tilpasser sig den kultur, der allerede er, og indoptager den som sin egen, hvor integration mere vedrører nogle sådan objektive ting som eksempelvis, at man har et arbejde, forsørger sig selv, tager en uddannelse, taler sproget eller lignende? Tak.

Kl. 11:34

Tredje næstformand (Karsten Hønge):

Ordføreren.

Kl. 11:34

Morten Dahlin (V):

Jeg synes faktisk, at det er en ret interessant diskussion, hr. Mikkel Bjørn starter. For hvad betyder integration, og hvad betyder assimilation? Altså, jeg kunne aldrig finde på at bede folk om ikke stadig væk at have en kulturel tilknytning til det land, de kommer fra, eksempelvis at dyrke musik eller kunst fra det land eller den region, de nu kommer fra. Jeg ville aldrig bede folk om på den måde at assimilere sig ind til, at så skal alle høre Shu-bi-dua eller spise flæskesteg den 24. december. Men det, man vel kan kalde demokratisk assimilation, går jeg meget ind for, altså at man ligesom køber ind på den platform, det danske samfund hviler på, med demokratiske værdier, ligestilling mellem kønnene, ytringsfrihed, religionsfrihed. I den forbindelse kan man vel godt snakke om en slags demokratisk assimilation.

Kl. 11:35

Tredje næstformand (Karsten Hønge):

Der er ikke flere korte bemærkninger. Tak til hr. Morten Dahlin, Venstre. Næste ordfører er hr. Mohammad Rona, Moderaterne.

Kl. 11:35

(Ordfører)

Mohammad Rona (M):

Tak for det. I maj 1991 landede jeg 5 år gammel med min lille familie i Københavns Lufthavn. Jeg husker det meget tydeligt: Der var høj sol, og vores familie i Danmark tog imod os i ankomsthallen. Det var en vild oplevelse. Her startede en ny og tryg del af mit liv væk fra krig, flugt og ødelæggelse – et liv, hvor jeg har været vidne til, hvordan mine forældre har knoklet for at lære dansk, tage en uddannelse og komme i beskæftigelse. De kunne nemlig ikke bruge deres læge- og tandlægeuddannelser i Danmark, men det slog dem ikke ud. De gjorde det for Danmark, og de gjorde det for os. De havde en oprigtig interesse i at lære kulturen og værdierne at kende i det land, som nu var deres nye hjem. De gjorde meget ud af at fortælle os børn, at nu var vi en del af det danske fællesskab, og at det skulle vi værne om. Det gjorde vi, og det gør vi stadig den dag i dag. Havde det ikke været for dem, havde jeg nok ikke stået her i dag – hvem ved.

Det starter altid hos forældrene. Det må vi ikke negligere. Det starter og slutter hos dem. Dermed ikke sagt, at jeg er naiv, for jeg er ikke naiv. Jeg er vokset op på den københavnske Vestegn, og der har jeg set en masse ting. Der er udfordringer med social kontrol, kriminalitet, beskæftigelse, især blandt ikkevestlige kvinder, og en kulturforståelse, som alle ikke lige besidder. Det anerkender jeg fuldt ud. Jeg har set det. Men det betyder ikke, at vi skal skære alle over én kam. Det giver ikke mening. Vi har alle en historie og en fremtid, og vi er selv ansvarlige for den. Det har jeg kæmpet med, og det gør jeg stadig.

Både jeg og mit parti, Moderaterne, ønsker et Danmark, hvor vi kigger på vores medborgere på baggrund af talent, kompetencer, viden og ikke etnisk ophav. Derfor er vi også glade for, at man i regeringen fører en stram og ansvarlig udlændingepolitik, men hvor vi giver muligheder til dem, der tager dem, og siger fra over for dem, der ikke vil Danmark. Tak for ordet.

Kl. 11:38

Tredje næstformand (Karsten Hønge):

Der er ingen korte bemærkninger. Tak til hr. Mohammad Rona, Moderaterne. Den næste ordfører er hr. Carl Valentin, SF.

Kl. 11:38

(Ordfører)

Carl Valentin (SF):

Tak for det. Nu har jeg efterhånden været udlændingeordfører i lang nok tid til, at jeg er begyndt at vænne mig til, at vi har den her debat, men jeg må alligevel sige, at der er noget, som har ændret sig. Navnlig er det, som om udlændingedebatten og værdipolitikken ikke fylder helt så meget i mediedebatten længere, som den tidligere har gjort. Min formand, fru Pia Olsen Dyhr, skrev for ganske nylig en kronik om netop den faldende interesse i området, og ligesom hende er jeg ikke sikker på, at det er så klogt, at vi ikke debatterer det så meget længere. Naturligvis er der ikke mange ude i landet og nok heller ikke herinde, der ønsker sig, at vi skal genoplive 00'ernes debat, men lad os alligevel dvæle ved et par højdepunkter fra debatten de seneste par år.

En undersøgelse har vist, at en tredjedel af alle medarbejdere på Københavns Kommunes jobcentre havde været i kontakt med ikkevestlige kvinder, der havde oplevet et pres fra familie eller omgangskreds for ikke at stå til rådighed for arbejdsmarkedet. For et par måneder siden oplevede vi, at en dansk virksomhed tilsyneladende havde afvist en ung elektrikerelev med den begrundelse, at han ikke var etnisk dansk. I Sverige har forskeren Sameh Egyptson skrevet en afhandling, hvor han viser, at der muligvis er tætte forbindelser mellem det, man kunne kalde fredelige muslimske organisationer, og så det islamiske drakoniske Muslimske Broderskab. Det er bare et lille udpluk af de dagligdags udfordringer, integrationen byder på, altså fra social kontrol til grundløs diskrimination af danske medborgere.

Alligevel kan jeg godt forstå, at danskerne har mistet tålmodigheden med debatten, for den har kørt i ring. Den har kørt i ring med nogle, der har talt problemerne mere ned, end de kunne bære, og nogle, der har talt dem mere op, end hvad retfærdigt var, og det ansvar synes jeg vi bærer herinde. Så hvis jeg skal forholde mig helt nøgternt til forlægget for den her debat, nemlig et fokus på de udfordringer, der følger af islamisk indvandring fra Mellemøsten og Nordafrika, og som presser eller tvinger danskerne til at ændre levevis og adfærd, så er min bøn dette. Vi kommer næppe nærmere på hverken en løsning, forbrødring eller fremskridt, hvad angår det spørgsmål, før vi begynder at blive lidt mere interesseret i løsninger end i, hvor meget spørgsmålet i sig selv kan løfte hver vores medieprofil, uanset om vi befinder os i venstre eller højre side af Folketingssalen. I Socialistisk Folkeparti tror vi, at de løsninger starter med, at vi bygger en ny bund op i debatten, som er baseret på en fornuft af en art, de fleste danskere nok kan se sig selv i.

Vi har selv talt om følgende sigtelinjer, men vi er også åbne over for andre formuleringer. Hovedårsagen er, at jeg faktisk tror, det er muligt at finde frem til nogle ret simple principper for det her område, som de fleste ville kunne erklære sig enige i, og de sigtelinjer kommer her: At vi forventer, at man uddanner sig eller arbejder, når man kommer til Danmark; at man ikke begår kriminalitet, og at man respekterer grundlæggende frihedsrettigheder; at man får den hjælp, man har brug for, hvis man er udsat, eller hvis man er syg; at vi tager social kontrol og æresrelateret vold alvorligt; at vi tager arbejdet med integration seriøst, og at vi ikke afskriver det som et fatamorgana; at ytringsfriheden er ukrænkelig, og at man kan risikere, at ens børn bliver undervist i ting, som man ikke selv bryder sig om; at vi behandler folk med basal medmenneskelig ordentlighed – det betyder, at vi lader dem uddanne sig færdig, selv om deres opholdstilladelse står til at udløbe, og vi ikke kyler dem ud, uanset hvor meget af deres liv de har rodfæstet i Danmark, og hvad de har gjort for at vise, at de er blevet en del af vores folk – at vi slår ned på diskrimination og på racisme, hvor end vi ser og oplever det; og at vi overholder internationale konventioner, og at vi arbejder dedikeret på at få dem mere udbredt.

Er der mange her i salen, der ser sig i opposition til det grundlag? Det er der måske, men det tror jeg nok ikke der er så mange danskere i befolkningen der gør. Givet al snakken om at være stram og ikke skør og de mange hensigtserklæringer om at rydde op i reglerne for familiesammenføring, håber jeg, at det er ved at gå op for de fleste, at business as usual ikke går i længden på det her område. Vi bliver simpelt hen nødt til at komme nærmere en form for nationalt kompromis for udlændingepolitikken.

Med det skal jeg læse SF's forslag til vedtagelse op, og det lyder sådan her:

Forslag til vedtagelse

»Folketinget konstaterer, at der skal føres en udlændingepolitik, så integrationsopgaven kan håndteres og der ikke opstår parallelsamfund. Alle borgere i Danmark skal respektere frihedsrettigheder, ligestilling mellem kønnene og demokratiske principper, som er nedfældet i lov.

Folketinget konstaterer endvidere, at regeringen og Folketinget skal arbejde for at oprette fællesskaber, der underbygger demokratiske værdier som alternativ til de antidemokratiske og ekstremistiske miljøer, der forsøger at undergrave demokratiet«.

(Forslag til vedtagelse nr. V 9). Tak.

Kl. 11:43

Tredje næstformand (Karsten Hønge):

Den første korte bemærkning er til fru Pia Kjærsgaard, Dansk Folkeparti.

Kl. 11:43

Pia Kjærsgaard (DF):

Tak for det. Jeg har jo før stillet spørgsmålet til SF's ordfører, hr. Carl Valentin: Hvad har indvandringen fra muslimske lande bidraget positivt til?

Kl. 11:43

Tredje næstformand (Karsten Hønge):

Ordføreren.

Kl. 11:43

Carl Valentin (SF):

Jeg kan nærmest ikke forstå, at fru Pia Kjærsgaard og jeg lever i det samme samfund, hvis hun ikke kan se, hvad indvandrere bidrager med, men at jeg godt kan. For jeg ser dem hver eneste dag. Jeg ser dem køre 5 C-bussen, jeg ser dem passe vores unger, jeg ser dem være frivillige fodboldtrænere, jeg ser dem være en del af alle mulige forskellige kulturelle miljøer, jeg ser dem sidde i Folketinget, jeg ser dem gøre en forskel på alle mulige forskellige måder. Så folk, der kommer hertil, gør da en positiv forskel for Danmark.

Så kan jeg forstå, at fru Pia Kjærsgaard gerne vil tale sådan om indvandringen som koncept og helst ikke om individerne. Men det synes jeg er en fejl. For alle indvandrere er ikke den samme person, og der er masser af indvandrere, der gør en positiv forskel. Det betyder jo ikke, at der ikke er problemer, og dem synes jeg også jeg adresserede i min tale. Men vi kan simpelt hen ikke skære alle de her mennesker over én kam og sige, at indvandringen generelt ikke har bidraget med noget positivt. For der er så mange mennesker, der gør en positiv forskel i vores samfund.

Kl. 11:44

Tredje næstformand (Karsten Hønge):

Spørgeren.

Kl. 11:44

Pia Kjærsgaard (DF):

(Lydudfald) ... det er også derfor, jeg har gjort det på den måde, at jeg ikke siger, at det er den enkelte indvandrer, overhovedet ikke, jeg siger, at det er indvandringen som sådan, og at det er det, vi skal forholde os til. Men jeg kan godt høre, at hr. Carl Valentin nu har forberedt sig lidt mere, for de første gange, jeg spurgte, var hr. Carl Valentin meget svævende. Det var sådan noget med en hiphopkultur, som egentlig var morsom – ja, det står i Folketingets Forhandlinger – og at der er mange forretninger med folk med anden etnisk baggrund og sådan noget, og jeg kan godt se, at der nu har været en lidt større forberedelse. Men jeg vil bare sige, at der skal skelnes imellem den enkelte indvandrer og indvandringen som sådan.

Kl. 11:45

Tredje næstformand (Karsten Hønge):

Ordføreren.

Kl. 11:45

Carl Valentin (SF):

Jeg synes faktisk ikke, jeg var svævende dengang. Det, jeg gjorde, var bare at komme med eksempler fra mit eget liv, hvor jeg har oplevet, at indvandrere gør en positiv forskel. Jeg kommer en del i hiphopmiljøet, jeg har gået til karate med rigtig mange mennesker, der er af anden etnisk baggrund, jeg har gået i gymnasiet ude ved Vollsmose, jeg har boet 7 år i Københavns Nordvestkvarter, og der har jeg mødt masser af mennesker, der har gjort en positiv forskel for mit liv, og det var det, jeg fremhævede dengang. Men alle mulige indvandrere, jeg ikke kender, gør jo også en positiv forskel for vores samfund på alle mulige måder, som jeg nævnte før. Og det synes jeg også bare er værd at holde fast i.

Kl. 11:45

Tredje næstformand (Karsten Hønge):

Næste korte bemærkning er til hr. Morten Dahlin, Venstre.

Kl. 11:46

Morten Dahlin (V):

Tak til SF's ordfører for talen. Jeg kunne godt tænke mig at spørge SF's ordfører ind til arbejdspligt. Kommer vi til at se Socialistisk Folkeparti tilslutte sig regeringens forslag om, at hvis man kommer her til Danmark, skal man også arbejde for at modtage sine sociale ydelser?

Kl. 11:46

Tredje næstformand (Karsten Hønge):

Ordføreren.

Kl. 11:46

Carl Valentin (SF):

Man kommer ikke til at se os bare tilslutte os og skrive under, selv hvis regeringen godt kunne ønske sig, at det var på den måde. Men man kommer til at se os gå ind i konstruktive forhandlinger om det. For jeg synes, at det er vigtigt, at man bidrager, når man kommer til Danmark, altså at man uddanner sig, eller at man arbejder.

Vi kan godt se en eller anden form for arbejdspligt for os på den her måde, men det skal jo ikke ske på en måde, hvor det bliver meningsløst, eller hvor man ikke inddrager fagbevægelsen, hvad det ikke lader til at man har gjort synderligt indtil videre i den her proces. Vi synes faktisk, at det her er så alvorligt, at det er vores arbejdsmarkedsordfører, hr. Karsten Hønge, som tager sig af den sag. For vi synes, at det er vigtigt, at arbejdsmarkedets parter bliver inddraget i det. Vi kommer til at lægge masser af energi i det her, for jeg synes, at det er vigtigt, at man arbejder og man bidrager, når man kommer til landet, men det skal ikke gøres på en uklog måde, og vi skal ikke bare se sådan nogle meningsløse nyttejobsagtige løsninger på det her problem.

Kl. 11:47

Tredje næstformand (Karsten Hønge):

Så er næste korte bemærkning til hr. Frederik Vad, Socialdemokratiet.

Kl. 11:47

Frederik Vad (S):

En af de mennesker, der gør mig allermest klog på social kontrol og nogle af de her spørgsmål, vi diskuterer her i dag, er den tidligere SF-ordfører Halime Oguz, som jeg er meget, meget glad for at diskutere de her ting med en gang imellem. Jeg synes, da jeg hørte ordførerens tale, at jeg blev en lille smule forvirret over, om den linje, som hun lagde før folketingsvalget, stadig er den linje, som SF stadig kører efter.

Så jeg har to sådan helt konkrete spørgsmål. Punkt 1: Mener SF helt overordnet stadig væk, at tilstrømningen til landet skal holdes lav, hvis integrationen skal lykkes? Og punkt 2: Er det ordførerens opfattelse på vegne af SF, at den sociale kontrol, vi får kendskab til i den offentlige debat, er toppen af isbjerget, apropos debatten om mørketal før, og at der foregår enormt meget under overfladen, som vi dybest set ikke ved noget som helst om?

Kl. 11:48

Tredje næstformand (Karsten Hønge):

Ordføreren.

Kl. 11:48

Carl Valentin (SF):

Jeg savner også fru Halime Oguz herinde. Jeg har arbejdet sammen med hende i mange år, både i Odense dengang, men også senere, da vi også stillede op sammen i København. Jeg synes, at hun havde mange gode perspektiver på tingene, og det har hun stadig væk.

Nej, SF's linje har ikke ændret sig i de her spørgsmål. Vi tager social kontrol ekstremt alvorligt, og jeg nævnte det også eksplicit i min tale. Jeg er sådan set enig med hr. Frederik Vad i, at der er mørketal i det her og der foregår en voldsom social kontrol i muslimske miljøer, som det er vigtigt at tage et opgør med.

Så mener jeg da også, at det er vigtigt, at vi har styr på, hvor mange der kommer hertil. Det er da helt afgørende. For antallet betyder noget for, om integrationen virker, og det mener jeg sådan set at SF har anerkendt i mange år. Selv om jeg synes, at Halime Oguz er en fremragende person, føler jeg heller ikke, at det var hende, der bragte det ind i SF; vi har i mange år sagt, at antallet betyder noget for, hvor vellykket integrationen bliver, og det mener vi stadig væk.

Kl. 11:49

Tredje næstformand (Karsten Hønge):

Spørgeren.

Kl. 11:49

Frederik Vad (S):

Vi taler meget om den materielle integration, når vi vurderer, hvordan tingene går, altså kriminalitet, bolig, uddannelse og arbejde. Hvad med den ikkematerielle integration? Hvordan synes ordføreren at det går med den? Det er seksualmoral, ære og skam, vold i børneopdragelsen, synet på kvinder, altså det, der ikke kan måles i den materielle udvikling. Hvordan synes SF at det går med den type integration?

Kl. 11:49

Tredje næstformand (Karsten Hønge):

Ordføreren.

Kl. 11:49

Carl Valentin (SF):

Det går ikke så godt. I virkeligheden synes jeg også, at det er der, man skal skelne, når man taler om, at det går godt med integrationen. For det er faktisk mit indtryk, at integrationen går fremad i de her år på nogle punkter, altså med hensyn til det, som ordføreren nok vil kalde det materielle, f.eks. i forhold til integrationen på arbejdsmarkedet. Men jeg synes, at det er rigtigt set, at der er masser af mennesker, som er en del af det danske samfund, og som ikke deler de værdier om f.eks. ligestilling og demokrati, som vi har i Danmark. Nu har jeg ikke mere tid, men jeg har vist også svaret.

Kl. 11:50

Tredje næstformand (Karsten Hønge):

Den næste korte bemærkning er til hr. Kasper Sand Kjær, Socialdemokratiet

Kl. 11:50

Kasper Sand Kjær (S):

Tak for talen. Der er jo på det her område ting, som SF og Socialdemokratiet ser ens på, og der er også ting, som vi nogle gange ikke ser ens på. Jeg synes, at et af de områder, hvor vi måske nogle gange ikke står det samme sted – og det kan jo så være, ordføreren kan opklare det nu – er i det her spørgsmål: Når man er kommet til Danmark og har fået midlertidigt ophold i Danmark, fordi man har et beskyttelsesbehov, og det beskyttelsesbehov så ophører, fordi der dér, hvor man er flygtet fra, ikke længere er krig eller grund til at frygte for sit liv, skal man så vende tilbage igen? Der er det jo vores udgangspunkt, at et asylophold i Danmark er noget, man har midlertidigt, og så skal man vende hjem, når der er fredeligt i hjemlandet, og man skal sådan set følge myndighedernes afgørelse. Når først der er truffet en afgørelse i Flygtningenævnet, skal man rejse hjem, og hvis man ikke gør det, ender man på et udrejsecenter, indtil man enten medvirker til udsendelse eller tvangsudsendes. Der synes jeg nogle gange, at SF i den diskussion sender andre signaler, så kunne ordføreren ikke uddybe SF's position i den diskussion?

Kl. 11:51

Tredje næstformand (Karsten Hønge):

Ordføreren.

Kl. 11:51

Carl Valentin (SF):

Det kan ordføreren tro jeg kan. I SF er vi tilhængere af midlertidighedsprincippet og har været det i nogen tid, men vi mener også, at man nu har indrettet lovgivningen på en måde, så der er mennesker, der bliver sendt tilbage til steder, hvor vi ikke kan være sikre på at sikkerhedssituationen er stabil. Og det er jo på grund af § 7, stk. 3, som bl.a. betyder, at folk bliver sendt tilbage til Syrien nu eller i hvert fald bliver bedt om at rejse tilbage. De kommer så for det meste ikke dertil, de ender på et udrejsecenter. Men ikke desto mindre mener vi, at man har indrettet lovgivningen forkert. Så det er ikke, fordi vi er modstandere af midlertidighedsprincippet. Jeg synes, vi skal hjælpe dem, der har behov for det, men vi er modstandere af, at man har indrettet lovgivningen på en måde, der gør, at mennesker bliver sendt tilbage til områder, hvor de risikerer at blive udsat for præcis nogle af de samme ting, som de i sin tid flygtede fra. Det synes vi i SF er meningsløst, og derfor kæmper vi for en ændring af lovgivningen dér og en fjernelse af § 7, stk. 3.

Kl. 11:52

Tredje næstformand (Karsten Hønge):

Spørgeren.

Kl. 11:52

Kasper Sand Kjær (S):

Det er jo bare der, meget af det midlertidige ligger gemt. Og man må jo også sige, at hvis de danske myndigheder vurderer, at noget er sikkert at vende tilbage til, så må vi vel også som lovgivere herinde forudsætte, at det er det. Det skal vel ikke være i Folketingssalen, at vi sidder og afgør, hvilke regioner i Syrien der er trygge at vende tilbage til, og hvilke der ikke er det, og hvilke andre lande der er eller ikke er det. Der er vi vel nødt til at stole på, at danske myndigheder kan lave den vurdering. Det, der bare nogle gange, synes jeg, lidt bliver konsekvensen af, hvordan SF lyder til at stille sig i den her diskussion, bliver, at man lidt så at sige kan vente sig til alligevel at få permanent ophold, og så ender vi jo med ikke at have midlertidigt ophold som udgangspunktet.

Kl. 11:52

Tredje næstformand (Karsten Hønge):

Ordføreren.

Kl. 11:52

Carl Valentin (SF):

Jeg synes, det er lidt fejt, når ordføreren antyder, at det er, fordi vi ikke har tillid til myndighederne, for myndighederne laver jo også deres vurderinger på baggrund af den lovgivning, som vi har lavet herinde. Så når vi laver en lovgivning, hvor der ikke er krav om varig stabilitet og fred, så kommer myndighederne jo heller ikke nødvendigvis til at tage udgangspunkt i det. Det er derfor, myndighederne vurderer, at man godt kan sende folk tilbage til Syrien eller steder i Syrien, som situationen er lige nu, men det gør de jo på baggrund af en lovgivning, som vi i SF mener er forkert. Det er derfor, vi skal ændre den, og så skal vi nok have tillid til myndighederne.

Kl. 11:53

Tredje næstformand (Karsten Hønge):

Den næste korte bemærkning er til fru Susie Jessen, Danmarksdemokraterne.

Kl. 11:53

Susie Jessen (DD):

Tak, og tak for talen. Jeg er glad for, at der også er et fokus på social kontrol her. Ordføreren nævnte den her bus 5C, der kører ad Nørrebrogade. Jeg tror, at den hed 5A, dengang jeg boede oppe ved Brønshøj Torv. Jeg bed også mærke i nogle ting, hver gang jeg skulle tage den, må jeg sige. En af de ting var de her piger, meget små piger, som var på vej i skole, og som havde tørklæde på. Der har vi i Danmarksdemokraterne jo fremsat et beslutningsforslag i tråd med anbefalingerne fra Kommissionen for den glemte kvindekamp om, at der skal være et forbud mod tørklæder i grundskolen. Nu når SF så i dag siger fra talerstolen, at man har et fokus på social kontrol, kunne det så ikke være en rigtig god måde at frigøre de her meget små piger helt ned til 6-7-årsalderen fra social kontrol på.

Kl. 11:54

Tredje næstformand (Karsten Hønge):

Ordføreren.

Kl. 11:54

Carl Valentin (SF):

Nej, jeg tror ikke, at forbud er vejen frem, og jeg tror ikke, at det er sådan, vi sikrer en god integration. Vi synes, det er en meget konfrontatorisk måde at håndtere den her problemstilling på. Når det er sagt, vil jeg sige, at jeg faktisk ikke bryder mig om at se piger med muslimsk tørklæde. Det gør jeg ikke, for jeg synes ikke, det er rart at se religiøs indoktrinering over for børn, og jeg synes generelt, at religiøse symboler på børn er lidt ubehageligt. Jeg synes også, det er ubehageligt at se børn, der er meget kristne og går rundt med et kors. Det virker ikke som et helt så voldsomt symbol som tørklædet, men alligevel. Så det er noget, som vi er meget opmærksomme på, og vi er også meget opmærksomme på, at der er unge piger, der bliver presset til at tage tørklæde på. Men jeg tror ikke, at en forbudspolitik er den rigtige måde at løse det på i et liberalt samfund.

Kl. 11:55

Tredje næstformand (Karsten Hønge):

Spørgeren.

Kl. 11:55

Susie Jessen (DD):

Tak for svaret. Så kunne jeg egentlig godt tænke mig at høre lidt om, hvad man så vil, hvis forbudspolitik ikke er vejen frem. For det virker tit, som om det er det, der skal til i de her miljøer for at løsrive de her børn fra social kontrol. Det virker nogle gange lidt som at slå i en dyne, for der sker jo ingenting. Der tror jeg bare, at vi som politikere også har et ansvar for de her meget små børn, når deres forældre helt åbenlyst ikke kan finde ud af at acceptere, at deres piger rent faktisk bor i et vestligt samfund, hvor mænd og kvinder er lige, og at de ikke skal seksualiseres, fra de er helt små.

Kl. 11:55

Tredje næstformand (Karsten Hønge):

Ordføreren.

Kl. 11:55

Carl Valentin (SF):

Der er så mange ting, vi gerne vil gøre for at bekæmpe social kontrol, at det er svært at nå at nævne dem på den korte tid, man har. Men for SF er det vigtigt at sikre en bedre integration bl.a. ved at fjerne paradigmeskiftet, som har gjort, at folk ikke har samme incitament til at integrere sig. Og i forhold til nogle af de mange kvinder, som bliver udsat for social kontrol, så jeg kan ikke nå at sige mere. Jeg kan se, at min taletid er gået, for jeg har lidt kort tid her.

Kl. 11:56

Tredje næstformand (Karsten Hønge):

Den næste korte bemærkning er til Maria Durhuus, Socialdemokratiet.

Kl. 11:56

Maria Durhuus (S):

Tak, og tak til ordføreren for en spændende tale. Jeg hæfter mig ved, at ordføreren kalder nyttejobs for meningsløse, og at der i stedet skal fokuseres på, om man vil have en uddannelse eller foretage sig noget andet. Vil ordføreren ikke anerkende, at der i det at stå op om morgenen og smøre en madpakke og få børnene i institution og mødes med andre mennesker, der måske ikke er fra ens egen kultur, ligger mere, så man ikke blot kan kalde selve det, at man tager af sted, for meningsløst? For der ligger jo mere i en relation, når vi taler om at integrere sig i et samfund og lære om de regler og normer og kulturer, man befinder sig i, end hvis man bliver derhjemme og ikke lærer sproget og ikke er en rollemodel for sine børn, fordi man venter på noget, man finder meningsfyldt.

Kl. 11:57

Tredje næstformand (Karsten Hønge):

Ordføreren.

Kl. 11:57

Carl Valentin (SF):

Jeg tror heller ikke, man skal forstå det sådan, at alle former for nyttejob nødvendigvis er meningsløse, men jeg kan forestille mig nogle modeller, hvor man laver meningsløse ting. Statsministeren nævnte tidligere fra talerstolen det berømte eksempel med at bygge spaghettitårne. Det kunne også være, at man endte med at skulle gå og feje et fortov, der allerede var rent. Og det tror jeg ikke man får nogen sådan særlig stærk tilknytning til samfundet af eller man får nogle gode kollegaer at integrere sig bedre med. Så det er i virkeligheden min pointe her.

Kl. 11:57

Tredje næstformand (Karsten Hønge):

Spørgeren.

Kl. 11:57

Maria Durhuus (S):

Tak. Nu nævnte ordføreren også i forlængelse af min kollega Frederik Vads indlæg om mørketallene og social kontrol, at vi ved, at det tit og ofte foregår nogle af de steder i Danmark, hvor parallelsamfundene blomstrer. Så jeg skal bare sikre mig, at SF stadig væk støtter op om den parallelsamfundspakke, eller om den også er til diskussion igen.

Kl. 11:58

Tredje næstformand (Karsten Hønge):

Ordføreren.

Kl. 11:58

Carl Valentin (SF):

Ja, SF er med i parallelsamfundspakken og jo ikke fuldstændig enig i alt, hvad der står i den, men er med i den som en del af et kompromis. Og det er vi selvfølgelig fortsat.

Kl. 11:58

Tredje næstformand (Karsten Hønge):

Der er ikke flere korte bemærkninger. Tak til hr. Carl Valentin, SF. Den næste ordfører er fru Susie Jessen, Danmarksdemokraterne.

Kl. 11:58

(Ordfører)

Susie Jessen (DD):

Først og fremmest ville jeg gerne lige have sagt tak til fru Pia Kjærsgaard for, at hun troligt indkalder til den her debat år efter år. For det er en rigtig vigtig debat, og fremtiden er meget vigtig for vores børn og vores børnebørn, og derfor synes jeg også, det er vigtigt lige at kigge på, hvordan det kunne have været i dag, hvis vi ikke havde taget fat, som vi har gjort.

Jeg glemmer aldrig nogen sinde en tur, jeg havde til Rosengård i Malmø for nogle år tilbage. Det er jo ikke så langt væk, det er lige ovre på den anden side af Øresund i Malmø i Skåne, som vi jo tabte til svenskerne 1658. Men når man går en tur der i Rosengård, virker det på mange måder, som om Sverige faktisk har tabt en del af sit land igen. I Rosengård i Malmø er der omkring 86 pct. med udenlandsk baggrund, og når man går rundt i Rosengård, er det ikke dansk eller svensk, man hører i gadebilledet, men arabisk. Og bag de der nedrullede persienner og de der store parabolantenner, man ser, kører fjernsynet på Al Jazeera, og uden for stuerne er det jo så den nye virkelighed i Sverige, man møder, med bandekriminalitet, skyderier, eksplosioner og narkokriminalitet.

Jeg har set i danske medier, at der er mange, der pludselig er begyndt at give Malmø tilnavne som Nordens Chicago eller Skandinaviens mordhovedstad, og jeg må sige, at den tur, jeg havde til Rosengård i 2018, tror jeg nok det var, ikke gjorde mit indtryk meget bedre. I det der center, der er i Rosengård, sad der mænd, mænd og atter mænd og hang i plastikstole og lavede ingenting – det var midt på dagen. Der var kvinder, der var indhyllet fra top til tå, som var på vej ud at handle, og det sjove var, at der var masser af aktivitet i den boligblok, selv om det var midt på dagen. Og hvorfor var der det? Jo, for de var i hvert fald ikke på arbejde.

Der er ikke nogen tvivl om, at Danmark i 1990'erne var på vej i samme retning som Sverige, indtil nogen – og det var jo så bl.a. Pia Kjærsgaard – råbte vagt i gevær, og tak for det. For igennem årene er der i den grad blevet strammet op, og det skyldes ikke mindst det gode samarbejde i blå blok i 00'erne og under VLAK-regeringen med Dansk Folkeparti som støtte, hvor man virkelig fik strammet udlændingepolitikken, hvilket i høj grad var nødvendigt.

For der er blevet strammet op. Det er blevet sværere at få familiesammenføring, det er blevet sværere at få permanent opholdstilladelse, og det er blevet sværere at få indfødsret. Og det har gjort, at selv om det stadig står slemt til, er det ikke blevet helt så slemt, som det er i Sverige. En stram udlændingepolitik er afgørende, hvis vi skal passe på Danmark og holde asyltilstrømningen på et begrænset niveau. For alene i år er der jo tusinder og atter tusinder af migranter, der er ankommet til middelhavslandene på jagt efter et bedre liv i Europa. I Danmark er asyltallet stadig lavt, men når vi ser på landene omkring os, er det ved eskalere. Østrig er f.eks. blevet nævnt. Det er et land med 9 millioner indbyggere, som modtog mere end 100.000 asylansøgere sidste år. Det er derfor, at vi lige nu og lige her skal også gøre alt, hvad vi kan, for at passe på Danmark.

Det virker ikke, som om det er den lilla regerings ambition. Der bliver lempet på grænsekontrollen. Den fysiske grænsekontrol er halveret i en tid med en stor migrantkrise. Der bliver slækket på hjemsendelsespolitikken; man vil give opholdstilladelse til flygtninge, der ellers skulle hjem; der bliver uddelt checks til arbejdsløse indvandrerfamilier; der bliver lempet på familiesammenføringsreglerne ved at slække på sprogkravene. Og Socialdemokratiets store slagnummer om et modtagecenter i Rwanda er blevet parkeret nede i EU og bliver nok aldrig til det store, hvis man hører, hvad de mener om det dernede.

Når regeringen gør alle de her ting, bliver der sendt et signal ude i verden om, at vi har en slap udlændingepolitik. I Danmarksdemokraterne vil vi begrænse indvandringen fra ikkevestlige lande så meget som muligt. Vil vi fastholde de stramme regler for dansk statsborgerskab, vi vil fastholde grænsekontrollen, vi vil sænke ydelserne til arbejdsløse indvandrere og se at få dem i arbejde – man skal yde, før man kan nyde – og så vil vi for alt i verden fortsætte hjemsendelsespolitikken. Når man er her som flygtning, er man her midlertidigt. Og så skal vi altså holde et vågent øje med dem, der skaber parallelsamfund her i Danmark. De langskæggede imamer skal ikke slippe af sted med deres onde doktriner. Social kontrol skal bekæmpes, små piger skal ikke sendes på genopdragelsesrejser, unge kvinder skal selv have lov til at vælge, hvem de vil være kæreste med.

Alle de her ting skal vi insistere på, og vi skal holde fast i de værdier, vi har i Danmark. Vi må aldrig tage dem for givet.

Så har jeg en vedtagelsestekst, jeg gerne vil læse op på vegne af Det Konservative Folkeparti, Liberal Alliance og Danmarksdemokraterne:

Forslag til vedtagelse

Folketinget konstaterer, at indvandringen fra særlig ikkevestlige lande har medført store udfordringer. Folketinget mener, at det er nødvendigt at føre en stram udlændingepolitik, der holder tilstrømningen til Danmark på et lavt niveau.

 Folketinget konstaterer med alvor, at regeringen ikke viderefører den stramme udlændingepolitik i en tid, hvor der er et enormt pres på EU's ydre grænser. Det er vigtigt at fastholde de lave ydelser, så vi sikrer, at Danmark ikke er en attraktiv asyldestination. De lave ydelser tilskynder til, at migranter kommer i arbejde, mens de er i Danmark, hvilket styrker integrationen og assimilationen. Lave ydelser vil føre til, at færre flygtninge og migranter vil søge mod Danmark.

Folketinget opfordrer regeringen til at videreføre den stramme udlændingepolitik, fordi det er afgørende for sammenhængskraften, at tilstrømningen er lav, så der ikke opstår yderligere parallelsamfund, hvor man lever efter værdier, som ikke er forenelige med de tolerante og tillidsskabende danske.

(Forslag til vedtagelse nr. V 10)

Kl. 12:04

Tredje næstformand (Karsten Hønge):

Tak. Den første korte bemærkning er fra hr. Morten Dahlin, Venstre.

Jeg vil sige, at vi har ladet en meddelelse gå ned til fredagsbaren på Slotspladsen og spurgt, om de kunne skrue ned. Lyden kommer sikkert igen, men forhåbentlig på et lidt lavere niveau, så vi kan følge forhandlingerne herinde.

Kl. 12:04

Morten Dahlin (V):

Tak for talen og også for de elementer, der handler om folk, som ikke går på arbejde, apropos diskussionen om demonstrationen på Slotspladsen lige nu. Fru Susie Jessen omtaler de her situationer, hvor der har været mange med ikkevestlig baggrund, der har siddet midt på dagen i diverse centre rundtomkring i stedet for at bestille noget. Og her kommer der jo et forslag fra regeringen om at indføre en arbejdspligt, altså et ganske simpelt princip om, at hvis man kommer til Danmark, skal man ikke længere kunne modtage sociale ydelser fra dag et. Man skal yde noget, før man kan nyde; hvis man vil bede skatteborgerne om deres penge, skal man også udføre et stykke arbejde i 37 timer. Kunne ordføreren ikke fortælle mig, hvordan Danmarksdemokraterne forholder sig til det snusfornuftige forslag?

Kl. 12:05

Tredje næstformand (Karsten Hønge):

Ordføreren.

Kl. 12:05

Susie Jessen (DD):

Vi synes faktisk, det er et godt forslag, at man kan indføre en arbejdspligt for indvandrere, men det kan jo ikke stå alene. Og der mener vi jo så også, at bl.a. Venstre måske har fejlet lidt i det her regeringssamarbejde ved med den anden hånd at uddele checks til arbejdsløse indvandrerfamilier. Det synes vi måske er lidt modsatrettet i forhold til at få de her kvinder ud på arbejdsmarkedet. Men vi går konstruktivt til alle ting, der er en stramning, så det er fint. Men det er ærgerligt, at man med den anden hånd gør nogle andre ting.

Kl. 12:05

Tredje næstformand (Karsten Hønge):

Spørgeren.

Kl. 12:05

Morten Dahlin (V):

Tak til Danmarksdemokraterne for at melde sig helhjertet ind i det forhandlingsforløb. Og så kan jeg berolige Danmarksdemokraterne med, at der står i regeringsgrundlaget, at der skal fremlægges et bud på en kontanthjælpsreform, som læner sig op ad Ydelseskommissionens forslag, og der kan jeg bare sige, at det skal Danmarksdemokraterne glæde sig til at læse.

Når vi nu er ved det med arbejdspligten, er Danmarksdemokraterne så enige med os i Venstre i, at det er væsentligt, at en stor del af den her arbejdspligt kommer til at handle om nyttejob, så det ikke kun bliver cv-kurser og cv-skrivning osv., men at der også er en del rigtigt arbejde, hvor man skal ud og udføre noget ude i den virkelige virkelighed?

Kl. 12:06

Tredje næstformand (Karsten Hønge):

Ordføreren.

Kl. 12:06

Susie Jessen (DD):

Jamen jeg synes helt generelt, at der skal tages meget hårdere fat for at få de her indvandrerkvinder, som det jo især drejer sig om, ud på arbejdsmarkedet igen. Og der skal også tages meget hårdere fat, i forhold til at der er mange situationer, hvor manden sidder ved siden af kvinden og egentlig presser hende til det ene og det andet, når hun er til møde i jobcenteret. Så der skal tages meget hårdere fat. I forhold til nyttejob – ja, sådan noget med at stå og smøre en rugbrødsmad – synes jeg også, at de bare skal ud og i gang med arbejde, for det ikke kan nytte noget, at de her kvinder sidder hjemme i ghettoen. Det går direkte imod alt, hvad der hedder integration.

Kl. 12:07

Tredje næstformand (Karsten Hønge):

Næste korte bemærkning er til hr. Frederik Vad, Socialdemokratiet.

Kl. 12:07

Frederik Vad (S):

Når man har været i debatter med repræsentanter for Danmarksdemokraterne på Vestsjælland og andre steder og også har fulgt debatten her i Folketinget, har man jo kunnet lægge mærke til, at Danmarksdemokraterne har været meget aktive i forhold til at sikre, at der kan komme mere arbejdskraft til Danmark udefra. Da loven om udenlandsk arbejdskraft blev førstebehandlet her i salen, sagde Danmarksdemokraternes ordfører, at det sådan set var ligegyldigt, hvor i verden den her arbejdskraft kom fra, bare den gavnede virksomhederne. Er det Danmarksdemokraternes holdning, at det faktisk er lidt ligegyldigt, hvor den ekstra arbejdskraft, vi får udefra, kommer fra, bare virksomhederne kan bruge den?

Kl. 12:07

Tredje næstformand (Karsten Hønge):

Ordføreren.

Kl. 12:07

Susie Jessen (DD):

Jeg tror da, at der er en generel enighed i Danmarksdemokraterne om, at det jo giver bedst mening i forhold til integrationen, at man, når man kommer til Danmark, kommer fra et land, der er sammenligneligt med det danske. Og det er jo nemmere på alle parametre. Det tror jeg ikke at der er nogen der kan være i tvivl om. Jeg ved, at der bl.a. er et projekt i gang nede på Lolland, hvor man arbejder for at få flere sosu'er fra bl.a. Italien, Spanien og Ukraine, og det går rigtig, rigtig godt. Men altså, jeg tror også, at man er nødt til at åbne øjnene for, at der er et problem med mangel på arbejdskraft, og det må man have løst. Men det skal selvfølgelig ikke gøre, at vi går på kompromis med nogle af de værdier, vi har.

Kl. 12:08

Tredje næstformand (Karsten Hønge):

Spørgeren.

Kl. 12:08

Frederik Vad (S):

Det forstår jeg bare ikke. Ordføreren under førstebehandlingen af L 46, fru Charlotte Munch fra Danmarksdemokraterne, sagde, og jeg citerer: »For mig er det sådan set ligegyldigt, hvilket land den arbejdskraft kommer fra, så længe den bidrager til virksomhederne i Danmark.« Det er jeg selv personligt uenig i. Er ordføreren det?

Kl. 12:08

Tredje næstformand (Karsten Hønge):

Ordføreren.

Kl. 12:08

Susie Jessen (DD):

Jeg har ikke fulgt den debat, det må jeg sige. Men jeg tror da, at jeg generelt personligt – ligesom hr. Frederik Vad – har den opfattelse, at det er nemmere at have mennesker som udenlandsk arbejdskraft fra nogle bestemte lande, som vi er sammenlignelige med, i forhold til andre lande.

Kl. 12:09

Tredje næstformand (Karsten Hønge):

Næste korte bemærkning er til fru Pia Kjærsgaard, Dansk Folkeparti.

Kl. 12:09

Pia Kjærsgaard (DF):

Jeg må indrømme, at jeg også undrede mig lidt. Det er godt, at Socialdemokratiet stillede det spørgsmål. Det har vi gjort i forhold til Danmarksdemokraterne og udenlandsk arbejdskraft. Det er bare lige meget, hvor de kommer fra, bare de kan lave noget. Jeg er helt uenig.

Men jeg vil godt lige høre om noget i forhold til det der forslag til vedtagelse. Det var jo alt sammen sådan lidt ønsketænkning. Det, jeg mangler, er noget om konventioner. Hvorfor vil Danmarksdemokraterne ikke gå mere ind i spørgsmålet om konventionerne? Hvorfor vil de blå partier ikke gå mere ind i spørgsmålet om konventionerne? For så længe vi bliver ved med at fastholde konventionerne, som de er, kommer vi ikke ud af stedet. Det gør vi altså ikke. De begrænser. Og så kan man tale om, om grundloven skal stå over religiøs lov osv. osv. Konventionerne er over, og EU er også mange gange.

Kl. 12:09

Tredje næstformand (Karsten Hønge):

Ordføreren.

Kl. 12:09

Susie Jessen (DD):

Jeg er fuldstændig enig med fru Pia Kjærsgaard i, at konventionerne bliver brugt på en meget, meget forkert måde i dag. Den oprindelige intention med konventionerne var at beskytte helt almindelige mennesker, og de er begyndt at beskytte forbrydere. Det er fuldstændig rigtigt, at det er noget, vi skal have gjort noget ved. Derfor synes jeg også, at det er vigtigt at åbne op for den her diskussion om, at konventionerne jo på den måde ikke er mejslet i granit; de er åbne for fortolkning. Der kan man jo også se i menneskerettighedskonventionen og flygtningekonventionen, at der står sådan nogle ting som, at beskyttelsen bortfalder, hvis man er til fare for staten eller dens borgere. Så der synes jeg bare, at vi som politikere skal være bedre til at trykteste de her konventioner, sådan at det bliver brugt på den måde, det var intentionen, i stedet for at de beskytter forbrydere. For der er jeg fuldstændig enig – det er helt galt.

Kl. 12:10

Tredje næstformand (Karsten Hønge):

Spørgeren.

Kl. 12:10

Pia Kjærsgaard (DF):

Men så er Dansk Folkepartis forslag til vedtagelse da meget, meget bedre. Altså, Folketinget opfordrer regeringen til at sætte det danske folks interesser først og internationale konventioner bagest og udtræde af de konventioner, der ikke varetager Danmarks interesser eller forhindrer, at Danmark fører den politik, som er til landets bedste. Det er jo sådan, det skal være.

Kl. 12:10

Tredje næstformand (Karsten Hønge):

Ordføreren.

Kl. 12:10

Susie Jessen (DD):

Jamen jeg har desværre ikke læst Dansk Folkepartis forslag til vedtagelse, for jeg har ikke fået det tilsendt. Så det er helt simpelt.

Kl. 12:11

Tredje næstformand (Karsten Hønge):

Næste korte bemærkning er til hr. Mohammad Rona, Moderaterne.

Kl. 12:11

Mohammad Rona (M):

Tak for det, og tak for talen. Vi var nogle stykker i går, der havde en masse forskellige debatter her i salen, og et af områderne var faktisk den afghanske særlov, som skal forlænges. Og det var lidt svært for mig at tyde, om hr. Peter Skaarup var for at forlænge eller imod at forlænge den afghanske særlov. Er I for eller imod?

Kl. 12:11

Tredje næstformand (Karsten Hønge):

Ordføreren.

Kl. 12:11

Susie Jessen (DD):

Uha, nu går jeg ind her som politisk ordfører og tager en sag fra vores udlændingeordfører. Er den afghanske særlov det her med, at man lader kvinder blive i landet? Ja. Altså, der er det jo vores myndigheder, der har været inde at lave en vurdering af, om kvinderne skal have lov til at blive her. Der synes jeg også, at det er vigtigt, at vi følger myndighedernes anbefalinger og retningslinjer. Det gælder i øvrigt også den anden vej, når de siger, de skal hjem igen.

Kl. 12:11

Tredje næstformand (Karsten Hønge):

Spørgeren.

Kl. 12:12

Mohammad Rona (M):

Det er helt fair. Piger og kvinder har faktisk fået medhold, så de kan ikke blive sendt tilbage. Det, der var vigtigt for mig at spørge ind til i går, er jo, at vi har en gruppe afghanere her, som har hjulpet danske myndigheder i mange år med netop at fremme demokrati og stabilitet i Afghanistan. Så det var bare for at få et klart svar på, om man fra Danmarksdemokraternes side vil være klar til at være med til at forlænge den her særlov.

Kl. 12:12

Tredje næstformand (Karsten Hønge):

Ordføreren.

Kl. 12:12

Susie Jessen (DD):

Vi synes helt generelt, at når der ikke er beskyttelsesbehov i landet mere, og når myndighederne vurderer, at de her mennesker skal hjem, skal de også hjem. Og der går vi ikke ind for, at der skal forlænges af den ene eller den anden eller den tredje grund, for så kan der opstå alle mulige gode grunde til, at folk skal blive her længere. Så vi synes helt generelt, at når beskyttelsesbehovet ikke er her mere for flygtninge, skal de også vende hjem igen.

Kl. 12:12

Tredje næstformand (Karsten Hønge):

Næste korte bemærkning er til fru Mette Thiesen, Dansk Folkeparti.

Kl. 12:13

Mette Thiesen (DF):

Tusind tak. Nu er der jo tale om konventioner, og der kunne jeg godt tænke mig at høre ordføreren, om ordførerens parti også, ligesom vi i Dansk Folkeparti vil, vil være med til at fratage statsborgerskabet fra mennesker, der på ingen måde fortjener det, eksempelvis den somaliske mand, som jeg ved at ordførerens partiformand, fru Inger Støjberg, stemte for at give dansk statsborgerskab 2015. Han har jo forbrudt sig på det groveste mod sin egen datter her, har omskåret hende, har misbrugt hende, har solgt hende til andre mænd og giftet hende bort til en 75-årige mand – det er hans 12-årige datter. Mener ordføreren ikke også, at han skal have frataget sit tildelte danske statsborgerskab og udvises konsekvent? Og er Danmarksdemokraterne villige til at tage konsekvensen af den forfejlede politik, som fru Inger Støjberg desværre også har været fortaler for, og slå bak og fjerne statsborgerskabet fra den her mand og smide ham ud, også hvis det strider med konventionerne?

Kl. 12:14

Tredje næstformand (Karsten Hønge):

Ordføreren.

Kl. 12:14

Susie Jessen (DD):

Jeg synes, det er helt vildt at høre fra fru Mette Thiesen, at min formand, fru Inger Støjberg, skulle have ført en forfejlet udlændingepolitik. Altså, helt ærligt: Venstre – dengang – sammen med Dansk Folkeparti lavede ikke andet end at stramme udlændingepolitikken. Og det har haft stor gavn og indflydelse på, hvordan tingene ser ud i dag.

Når jeg så har sagt det, er der altså nogle ting, man skal arbejde inden for med de her konventioner. Og som jeg sagde før, skal vi trykteste de her konventioner og sørge for, at de ikke beskytter de forkerte mennesker. Men når man nu har dansk statsborgerskab, er det jo nu engang sådan, at det er vores ansvar. Og ja, man skal kigge på, hvorfor man får dansk statsborgerskab. Vi har været med til at vedtage alle mulige forskellige stramninger i forhold til at kunne få et dansk statsborgerskab i dag: Man må ikke have begået kriminalitet, man skal have været i beskæftigelse i noget tid. Alle de her forskellige ting gør jo, at massen bliver mindre og vi får nogle ordentlige mennesker ind. Og det skal vi jo blive ved med at sigte imod.

Kl. 12:14

Tredje næstformand (Karsten Hønge):

Spørgeren.

Kl. 12:14

Mette Thiesen (DF):

Ja, det er klart, at hvis fru Pia Kjærsgaard ikke havde været i dansk politik, havde Danmark jo nok lignet Sverige. Så det skal vi være rigtig, rigtig glade for at fru Pia Kjærsgaard har sikret. Men ordføreren svarede bare ikke på mit spørgsmål, for en ting er jo, at man kan begå fejl, men vil Danmarksdemokraterne være med til at fratage den her somaliske mand hans danske statsborgerskab og udvise ham, eller mener Danmarksdemokraterne, at han bare skal have lov til at blive i Danmark med det, han har gjort?

Kl. 12:15

Tredje næstformand (Karsten Hønge):

Ordføreren.

Kl. 12:15

Susie Jessen (DD):

Det er altid sjovt, når der er en, der skifter parti, at man kan høre, at det sådan ændrer sig lidt, i forhold til hvem man synes har gjort noget, og hvem der ikke har gjort noget.

Men prøv lige at høre: Når man har fået dansk statsborgerskab, er det sådan, det er. Det må vi jo vedkende os. Men vi vil rigtig gerne være med til at kigge på opstramninger i forhold til det her med at få et dansk statsborgerskab. For de ting, vi har gjort hidtil, har nemlig gjort, at de mennesker, der får dansk statsborgerskab, ikke har været kriminelle, de har været i beskæftigelse, har bidraget til Danmark på forskellige måder. Og det er jo den vej, vi skal gøre det, altså vi skal sørge for, at de mennesker, der er her og får dansk statsborgerskab, også fortjener det.

Kl. 12:16

Tredje næstformand (Karsten Hønge):

Der er ikke flere korte bemærkninger. Tak til fru Susie Jessen, Danmarksdemokraterne. Den næste ordfører er hr. Steffen Larsen, Liberal Alliance.

Kl. 12:16

(Ordfører)

Steffen Larsen (LA):

Mange tak, hr. formand. Graden af integrationen af indvandrere og efterkommere dækker over, i hvor høj grad disse mennesker får tilpasset sig det danske samfund i skolen, på arbejdsmarkedet, i retssystemet og i andre dele af samfundet. Desværre er der meget, der tyder på, at vi er langt fra at være i mål med integrationen af især de ikkevestlige indvandrere og efterkommere. Det koster os fortsat omkring 33 mia. kr. om året, og det skyldes primært, at denne gruppe ikke er i lige så høj beskæftigelse som den øvrige befolkning. For mange er og har i årevis været parkeret på sociale ydelser; det har været et svigt. Så er der overrepræsentation i forhold til kriminalitet og det, at de klarer sig dårligere i skolen og uddannelsesvæsenet generelt. Vi ser desuden med stor alvor på de etablerede parallelsamfund. Antallet af tilkomne betyder altså noget, og vi kan nøjes med at kigge over sundet til Sverige og bemærke, at det passer. Det var alle problemerne.

Men hvad er løsningerne? Ja, løsningen er som så ofte fra Liberal Alliances side at finde i ansvar. For det er f.eks. i arbejdet, at man finder ansvaret for sig selv og sin familie, og det er måske også ved at være træt om aftenen efter dagens dont, at følelsen af veltilpashed og fællesskab kommer i stedet for en følelse af fremmedgørelse eller lignende.

Vi skal også insistere på ytringsfriheden – en rettighed, som er under pres fra netop den islamiske migration, og det ses, ved at vores folkeskolelærere f.eks. svarer, at de ikke vil eller tør tale om Muhammedkrisen i deres undervisning. Det er selvsagt et problem – et problem, som vi ikke kan tåle, for det er en vigtig del af den nyere danmarkshistorie, Muhammedkrisen. Det hedder ikke karikaturkrisen, det hedder Muhammedkrisen, fordi det forsøges omskrevet – og det forsøges også opgivet – og der må findes løsninger, der beskytter vores basale grundlovssikrede rettigheder og den undervisningsfrihed, som burde være basal i den danske folkeskole. For det er jo ikke blot f.eks. Pia Kjærsgaard fra Dansk Folkeparti, der ønsker at presse konventioner, om man vil, for islamistiske mørkemænd forsøger ligeledes at presse de vedtagne danske konventioner, der er en basis for vores tolerante og faktisk liberale samfund. Det skal vi ikke acceptere.

Men når det er sagt, skal vi jo heller ikke bruge vores tid på at skælde ud på alle de arbejdsomme og ordentlige borgere, der også er fulgt med i indvandringen. Danmark har jo også brug for arbejdskraften, og vi har også brug for, at de mennesker, der er kommet her, agerer ordentligt og arbejder for vores samfund. Med de ord: Tak for jeres tid.

Kl. 12:19

Tredje næstformand (Karsten Hønge):

Der er en kort bemærkning til hr. Frederik Vad, Socialdemokratiet.

Kl. 12:19

Frederik Vad (S):

Tak for en fremragende tale. Især delen om Muhammedkrisen synes jeg var enormt interessant. Jeg kunne godt tænke mig spørge ordføreren ind til noget lidt andet, for nogle gange oplever jeg i integrationsdebatten, at Liberal Alliances fornuftige holdning til meget af det, der foregår i de her miljøer, kolliderer med synspunktet om, at staten helst ikke skal intervenere for meget.

Der har været en diskussion om barnets lov, som Liberal Alliance var med i før folketingsvalget, men nu er det, efter at ordførerkabalen er blevet en anden, lidt mere usikkert, hvad Liberal Alliance mener om det her med, at man skal gøre det nemmere at fjerne børn fra forældre, der er dårlige forældre, og at man skal lave obligatorisk søskendekontrol osv.

Jeg kunne godt tænke mig at spørge ordføreren, med respekt for, at ordføreren jo ikke er ordfører på den lovgivning: Mener ordføreren, at vi bør gøre det lettere at tvangsfjerne børn fra uduelige forældre, også når de har anden etnisk baggrund?

Kl. 12:20

Tredje næstformand (Karsten Hønge):

Som hr. Frederik Vad rigtigt peger på, ligger det her uden for det, der er på dagsordenen, men hvis ordføreren ønsker at svare, står det ham frit for.

Kl. 12:20

Steffen Larsen (LA):

Jeg må sige, at det første, man næsten bør spørge om, er, hvad der menes med uduelig. Der er selvfølgelig nogle tilfælde, hvor jeg selvsagt mener, at det vil tjene barnets tarv at fjerne det fra dets forældre, men hvor grænsen for, hvad der er udueligt, ligger, er et spørgsmål, som lige nu blæser i vinden.

Kl. 12:20

Tredje næstformand (Karsten Hønge):

Spørgeren.

Kl. 12:21

Frederik Vad (S):

Så lad mig spørge på en anden måde for at blive lidt mere inden for rammen af debatten her: Mener Liberal Alliance ikke, at hvis vi skal kunne håndtere konsekvenserne af social kontrol bedre som samfund, er staten nødt til i langt højere grad end i dag at træde et skridt frem og blande sig i, hvad der foregår bag de lukkede døre med kvinder, der bliver udsat for kontrol og overvågning, og hvad der foregår i moskéer osv.? Har vi ikke generelt brug for, at staten træder et skridt frem i den her kamp?

Kl. 12:21

Tredje næstformand (Karsten Hønge):

Ordføreren.

Kl. 12:21

Steffen Larsen (LA):

Det kan sagtens være, at vi har brug for det på nogle områder. Vi hører jo f.eks. stadig væk om omskæringer af piger, og det er jo ikke acceptabelt. Der kunne jeg jo sagtens se, at man f.eks. skulle tvangsfjerne dem, hvis man havde mistanke om det. Men det er jo i situationer, hvor børnene står til at lide en umiddelbar fysisk skade.

Spørgsmålet er også, hvilken pris det har at give sig i kast med en nøjere overvågning og kontrol af familierne, for det skal jo gælde ligeligt og dermed også for danske familier, og så er spørgsmålet jo, om den her intervention eller dette indblik i borgernes liv, måske også bliver for meget, og om der bliver for mange uskyldige ofre, om man vil.

Kl. 12:22

Tredje næstformand (Karsten Hønge):

Næste korte bemærkning er til hr. Thomas Monberg, Socialdemokratiet.

Kl. 12:22

Thomas Monberg (S):

Tak skal du have, og tak for talen. Nu har vi ofte hørt og set beslutningsforslag hernede omkring Liberal Alliances syn på dagpenge og periodens længde – vi havde et på i sidste uge – fordi man skal arbejde og forsørge sig selv. Hvad mener LA om arbejdspligten?

Kl. 12:22

Tredje næstformand (Karsten Hønge):

Ordføreren.

Kl. 12:22

Steffen Larsen (LA):

Vi er ikke afvisende over for regeringens forslag om arbejdspligt, de 37 timer. Vi ser jo helst, at folk kommer i arbejde, at folk kommer i gang med integrationen, og det nævnte jeg også i min tale er fornuftigt. Vi ser måske hellere, at man også fik sænket integrationsydelsen igen, som man havde tidligere, inden den forhenværende socialdemokratiske regering fik den hævet. For det er jo godt med en sund incitamentstruktur til faktisk at tage ansvar for eget liv. Om det skal ske via en påduttet pligt, eller om det skal ske, ved at man selv får et økonomisk incitament til at rejse sig op og komme i gang, er en anden ting.

Kl. 12:23

Tredje næstformand (Karsten Hønge):

Der er ikke flere korte bemærkninger. Tak til hr. Steffen Larsen, Liberal Alliance. Næste ordfører er fru Brigitte Klintskov Jerkel, Det Konservative Folkeparti.

Kl. 12:23

(Ordfører)

Brigitte Klintskov Jerkel (KF):

Mange tak, og tak til statsministeren for at redegøre for regeringens værdipolitik med fokus på de udfordringer, der følger af islamisk indvandring fra Mellemøsten og Nordafrika. Lad mig bruge anledningen til at komme med et konkret eksempel på, hvilke udfordringer indvandring desværre medfører for helt almindelige danskere. For 2 uger siden var Udlændinge- og Integrationsudvalget sammen med ministeren på besøg på Udrejsecenter Kærshovedgård, hvor en stor gruppe kriminelle udlændinge, som er udvist af Danmark, opholder sig. Det var noget af en oplevelse. Beboerne på Udrejsecenter Kærshovedgård er udvist, fordi de ikke respekterer dansk lovgivning, og alligevel nægter de at forlade Danmark, og derfor bor de på gården midt i den jyske muld. Herfra bedriver de ny kriminalitet, skaber utryghed og ufred for deres uheldige naboer, som bare ønsker at være i fred.

Efter besøget på Kærshovedgård mødtes vi med gruppen Lokaltryghed for at snakke med naboerne, der bor i nærheden af udrejsecenteret. De var forståeligt nok meget følelsesmæssigt påvirkede af hele situationen omkring Kærshovedgård. Deres fortællinger handlede om utrygheden i dagligdagen, og hvordan de har ændret levevis og adfærd og hver dag må tilpasse sig at bo ved siden af verdens værste naboer. Det gjorde et kæmpe indtryk på mig. De vil så gerne have trygheden tilbage i dagligdagen, den lokale ro og orden tilbage. Det forstår jeg godt. De kriminelle udlændinge på Kærshovedgård er udvist af Danmark, og de skal slet ikke være her. Indtil man kan få sat dem på en flyver ud af Danmark, må regeringen sørge for, at de ikke er til gene for helt almindelige, lovlydige borgere. Det er simpelt hen ikke holdbart, og det er om noget på tide, at regeringen finder en løsning langt væk fra lokalsamfundet snart. Tak for ordet. (Munterhed). Undskyld, men jeg synes bare, det var så morsomt, at ministeren stiller spørgsmål. Så kan jeg sige til slut, at Det Konservative Folkeparti støtter vedtagelsesteksten, som Danmarksdemokraterne læste op.

Kl. 12:26

Tredje næstformand (Karsten Hønge):

Det er da godt, at vi kan have en god stemning sådan en fredag eftermiddag. Nej, ministeren har ikke mulighed for at stille spørgsmål på den måde.

Der er ikke nogen korte bemærkninger, eller jo, der kom lige en ind her. Hr. Frederik Vad, Socialdemokratiet, ønsker at stille et spørgsmål.

Kl. 12:26

Frederik Vad (S):

Jeg kunne godt tænke mig at følge op på det, som hr. Thomas Monberg spurgte Liberal Alliance-ordføreren om. Hvad mener Det Konservative Folkeparti om arbejdspligt?

Kl. 12:26

Tredje næstformand (Karsten Hønge):

Ordføreren.

Kl. 12:26

Brigitte Klintskov Jerkel (KF):

Er den tændt? Ja, det var den. Så tror jeg, at jeg lige er nødt til at høre det spørgsmål igen, altså hvad det var, der blev spurgt om.

Kl. 12:27

Tredje næstformand (Karsten Hønge):

Spørgeren.

Kl. 12:27

Frederik Vad (S):

Som led i at undgå nogle af de negative konsekvenser ved indvandringen lægger regeringen jo op til, at man skal lave en tvungen arbejdspligt, som jo især vil ramme nogle af de indvandrerkvinder, som i årtier har siddet fast på offentlig forsørgelse, selv om de faktisk er i stand til at arbejde. Hvad mener Det Konservative Folkeparti om sådan et forslag?

Kl. 12:27

Tredje næstformand (Karsten Hønge):

Ordføreren.

Kl. 12:27

Brigitte Klintskov Jerkel (KF):

Nu bor jeg jo selv i Greve Kommune og sidder i byrådet i Greve Kommune, og i min kommune har vi haft gode erfaringer med nyttejobs. Men jeg ved også, at der er andre kommuner, hvor man ikke har haft gode erfaringer med det. Så det er nok sådan meget afhængigt af, hvordan det er skruet sammen i de forskellige kommuner. Men jeg synes da, at det er noget, der er interessant at få en drøftelse af, og så må man jo kigge på, hvad der er af gode og dårlige erfaringer med det ude i kommunerne.

Kl. 12:28

Tredje næstformand (Karsten Hønge):

Spørgeren.

Kl. 12:28

Frederik Vad (S):

Jeg har haft anden runde, har jeg ikke? (Tredje næstformand (Karsten Hønge): Jo, men på grund af at der har været nogle misforståelser, synes jeg alligevel, at spørgeren skal have mulighed for et opfølgende spørgsmål).

Så vil jeg gerne spørge ordføreren, som sagde, at det var sådan lidt på den ene side og på den anden side, om Det Konservative Folkeparti synes – værdipolitisk, principielt og overordnet set – at det er fornuftigt, at man siger til nogle af de her mennesker: Hvis I vil have offentlige ydelser, er I nødt til at arbejde for det.

Kl. 12:28

Tredje næstformand (Karsten Hønge):

Ordføreren.

Kl. 12:28

Brigitte Klintskov Jerkel (KF):

Jeg synes, at det er ganske fornuftigt, at når man er i Danmark, bidrager man også til samfundet med det, man kan. Så det synes jeg bestemt er ganske fornuftigt.

Kl. 12:28

Tredje næstformand (Karsten Hønge):

Næste korte bemærkning er til hr. Kasper Sand Kjær, Socialdemokratiet.

Kl. 12:28

Kasper Sand Kjær (S):

Tak. Jeg studsede bare over ordførerens kritik af Kærshovedgård. Hvis jeg ikke husker helt forkert, var det jo under en regering med ordførerens parti, Kærshovedgård blev etableret. Derfor blev jeg bare nysgerrig på, hvad Det Konservative Folkepartis forslag så er. Skal vi bare lade dem være ude i det danske samfund i stedet for at sidde på et udrejsecenter? Det er jo en gruppe, der skal rejse hjem. Nogle er endda dømt for grov kriminalitet. Hvad skal vi så gøre ved dem? Eller har ordføreren et andet sted, Det Konservative Folkeparti gerne vil placere den gruppe, som i dag bor på Kærshovedgård?

Kl. 12:29

Tredje næstformand (Karsten Hønge):

Ordføreren.

Kl. 12:29

Brigitte Klintskov Jerkel (KF):

Vi synes jo, at der skal findes en løsning så langt væk fra lokalsamfundene som overhovedet muligt. Jeg ved jo, at den tidligere regering kom med Langeland. Det var der delte meninger om. Da vi sad i VLAK-regeringen, kom vi med et forslag om Lindholm, som der også var delte meninger om.

Vi mener, at der snart bør findes en løsning, og at det skal være en løsning, som er langt væk fra lokalsamfundene. Det kan f.eks. være en øde ø.

Kl. 12:30

Tredje næstformand (Karsten Hønge):

Spørgeren.

Kl. 12:30

Kasper Sand Kjær (S):

Jeg ved godt, at det er fredag eftermiddag, og at der er lidt sjov stemning herinde, men det er helt ærligt useriøst. Man har siddet i regering i så mange år i det her land, man har etableret Kærshovedgård, og så kommer den socialdemokratiske regering med et alternativ, nemlig Langeland, og det er man så imod. Så har man selv præsenteret en løsning ude på Lindholm, som er en tossedyr løsning, der ville have katastrofale konsekvenser for lokalsamfundet dér. Det er jo langt tættere på et lokalsamfund, end Kærshovedgård er.

Jeg fornægter ikke, at det har konsekvenser for naboerne dér. Det er mere bare det, at Det Konservative Folkeparti er et parti, der for få måneder siden bejlede til at indtage statsministerposten i det her land, og så må man da altså komme med et seriøst bud på, hvad det så er man vil gøre. Hvor er det, det udrejsecenter skal være, hvis ikke det skal være på Kærshovedgård, og hvis ikke det skal være ude i det omkringliggende samfund?

Kl. 12:30

Tredje næstformand (Karsten Hønge):

Ordføreren.

Kl. 12:30

Brigitte Klintskov Jerkel (KF):

Jeg må ærlig talt sige, at jeg så synes, det er useriøst, at regeringen ikke har fundet en løsning endnu. Nu var vi på besøg på for 2 uger siden, og det møde, vi havde med den lokale tryghedsgruppe, om, hvordan de var følelsesmæssigt påvirket af at bo tæt på Kærshovedgård, gjorde et kæmpestort indtryk på mig. Der var fortællinger om, hvordan en mor, når hun går tur med sit barn i barnevognen, ikke går af sted, uden at hun har sin hund med. Det synes jeg virkelig ikke vi kan byde folk.

Kl. 12:31

Tredje næstformand (Karsten Hønge):

Næste korte bemærkning er fra fru Pia Kjærsgaard, Dansk Folkeparti.

Kl. 12:31

Pia Kjærsgaard (DF):

Bare for at tage tråden op vil jeg sige, at det er en af de mange, mange fejltagelser, der er foretaget i dansk udlændingepolitik. Der var en enorm stolthed fra den borgerlige regerings side med integrationsminister Inger Støjberg i spidsen. De blev vist rundt med nordiske samarbejdspartnere osv. Der må man jo bare konstatere, at det var skidt. Og det er jo det, vi har gjort hele vejen i udlændingepolitikken: Vi har lavet nogle løsninger, som ikke var holdbare, og som stadig ikke er holdbare. Derfor er det mit ønske, at der kommer meget mere opbakning end bare ord, ord, ord, som jeg har opfattet det i den her debat. Konkrete initiativer er vi simpelt hen nødt til at tage, for ellers kommer vi ikke ud af stedet. Vi er da kommet langt, i forhold til at der nu ses med mere velvilje på det og man taler om det osv., men det løser jo ikke problemet. Altså, det gør det jo bare ikke.

Kl. 12:32

Tredje næstformand (Karsten Hønge):

Ordføreren.

Kl. 12:32

Brigitte Klintskov Jerkel (KF):

Det er jeg da enig i. Der har været mange ord i den her debat, og vi savner da også at se noget mere konkret handling, især i den situation, vi står i, med den her migrantkrise og en frygt for, at vi lige pludselig har migranter, der vælter ind over vores grænser.

Kl. 12:32

Tredje næstformand (Karsten Hønge):

Der er ikke flere korte bemærkninger. Vi siger tak til fru Brigitte Klintskov Jerkel, Det Konservative Folkeparti. Den næste ordfører er fru Rosa Lund, Enhedslisten.

Kl. 12:32

(Ordfører)

Rosa Lund (EL):

Tak for det. Sidste år, da vi havde præcis den her forespørgselsdebat med præcis samme spørgsmål stillet af fru Pia Kjærsgaard og Dansk Folkeparti, snakkede vi om, hvor vigtigt det er, at den her debat skal være åben, ærlig og konstruktiv. Det synes jeg selvfølgelig altid skal være udgangspunktet, men ikke desto mindre synes jeg desværre, at den her debat, som jo er en debat, vi har hvert år, altid ender med at blive enormt generaliserende og polariserende, fordi forespørgslen i sit oplæg taler de problemer op, som nogle mener der måtte være for etniske danskere, når et land som Danmark modtager flygtninge.

Jeg kan f.eks. huske fra tidligere debatter, at fru Pia Kjærsgaard i den sammenhæng har peget på, at nogle svømmehaller har kønsopdelt svømmeundervisning, eller at der i en børnehave engang er blevet serveret halalkød. Jeg synes, det er en lille smule ude af proportioner at sige, at det betyder, at etnisk danske tvinges til at ændre adfærd eller levevis på grund af de flygtninge, som kommer her til landet. Jeg synes, det lægger en rigtig ærgerlig ramme for en sindssygt vigtig debat, der handler om vores værdier og handler om vores flygtningepolitik og vores integrationspolitik.

I stedet ender vi et sted, hvor det bliver den sædvanlige armlægning om, hvem der kan være grovest, og hvem der tør være mest generaliserende omkring flygtninge, men også egentlig om, hvem der kan være mest generaliserende om hinanden, hvor man siger: Venstrefløjen er sådan her, højrefløjen er sådan her. Det synes jeg i virkeligheden er rigtig synd for debatten, for vi står jo med nogle problemer, som vi alle sammen gerne vil løse.

Mennesker, der flygter fra deres hjem til Danmark, fordi de flygter fra forhold, de ikke kan leve under, skal vi tage imod. Det er vi heldigvis også forpligtede til, både ifølge flygtningekonventionen, men jo også fordi vi heldigvis stadig væk tager kvoteflygtninge, også selv om det ikke er så mange, som vi kunne ønske os i Enhedslisten. Men lad nu det ligge. Jeg kan så forstå, at der er nogle partier herinde, som synes, at vi ikke skal tage imod kvoteflygtninge, eller faktisk ikke tage imod nogen flygtninge i det hele taget, og at vi skal helt ud af flygtningekonventionen. Derfor har bare lyst til at citere den dansk-kurdiske musiker Tobias Rahim, som i et nummer, der hedder »Jesus«, har den her sætning:

»Køb dig en elbil og stem imod bomber/Hvis du har fået nok/Af typer som os.« 

Hvorfor får jeg lyst til at citere det? Det gør jeg jo, fordi folk flygter af en årsag: fra krig, fra sult, fra tørke, fra naturkatastrofer. Så kommer de så til Europa, fordi der er sikkerhed her. Det synes jeg egentlig godt man kan sætte sig ind i.

Betyder det så, at antallet ikke betyder noget for Enhedslisten? Nej, selvfølgelig gør det ikke det, for selvfølgelig betyder det da noget for sammenhængskraften i vores samfund, hvor mange mennesker der kommer hertil. Selvfølgelig betyder det noget, hvor mange flygtninge vi tager imod. Men det betyder noget for integrationsindsatsen, det betyder noget for, hvordan vi skal prioritere den og lave den, og den kobling synes jeg vi har været for dårlige til at lave.

Når flygtninge kommer til Danmark, bliver de jo mødt af og budt velkommen med udsagn om, at de skal tage tilbage, hvor de kommer fra, så hurtigt som muligt. Og Dansk Folkeparti har sammen med Socialdemokratiet og den tidligere VLAK-regering selv været med til at lave det såkaldte paradigmeskifte i dansk udlændingelov, som netop handler om at motivere folk til at tage tilbage til der, hvor de er flygtet fra, i stedet for at integrere sig. Faktisk er alle målsætninger om integration udeladt i det paradigmeskifte.

Så hvordan kan vi seriøst stå her og snakke om en fejlslagen integration, når man mener, at den slet ikke skal eksistere? Det mener vi den skal i Enhedslisten, og vi synes, man skal fjerne nogle af alle de benspænd, som man har lagt ud, for at kunne lave en ordentlig integration. Det er f.eks. benspænd, som at man gør folk fattigere, og det er, at man gør det sværere at lære dansk. Noget af det, som jeg synes er så urimeligt, er, at vi siger til folk, som kommer her, at de skal tage imod vores værdier, men at vi ikke gider at bruge 2 minutter på at lære dem om dem. Jeg synes også, de skal tage imod vores værdier – ligestilling, demokrati, og at man har ret til at være organiseret, når man er på arbejdsmarkedet – men vi har forringet den danskundervisning, man modtager, så meget, at vi ikke engang bruger 2 minutter på at lære dem om dem. Det synes jeg er et kæmpe benspænd for integrationen.

Når det er sagt, bliver jeg nok bare lige nødt til at læse den her vedtagelsestekst fra Enhedslisten, Radikale Venstre og Alternativet op:

Forslag til vedtagelse

»Folketinget konstaterer, at der skal føres en mere værdig udlændingepolitik med respekt for internationale konventioner og menneskerettigheder. Det er afgørende, at integrationsopgaven lykkes, at uddannelse anerkendes, at diskrimination bekæmpes, og at der ikke opstår parallelsamfund.

Alle borgere i Danmark skal respektere frihedsrettigheder, ligestilling mellem kønnene, demokratiske principper og dansk lovgivning.

Folketinget konstaterer endvidere, at regeringen og Folketinget skal arbejde for at etablere stærke og inkluderende fællesskaber, der underbygger demokratiske værdier og demokratisk deltagelse.«

(Forslag til vedtagelse nr. V 11).

Kl. 12:38

Tredje næstformand (Karsten Hønge):

Den første korte bemærkning er til fru Pia Kjærsgaard, Dansk Folkeparti.

Kl. 12:38

Pia Kjærsgaard (DF):

Jeg har lidt i hver sin retning. Jeg vil tage det sidste, som ordføreren sagde, først: at antallet selvfølgelig betød noget. Nå, for søren. Hvor mange mener Enhedslisten der kan komme til Danmark? For det er sådan set første gang, jeg hører, at antallet betyder noget, og det er jeg da fuldstændig enig i; det har jeg plæderet for i mange, mange år. Men har man sådan et eller andet tal, for mit indtryk har været, at Enhedslisten bare har sagt, at det gælder alle, der var forfulgte. Det er i hvert fald, hvad der er sagt i øvrige debatter, vi har haft før. Men kan man bare sådan nogenlunde sætte et antal på, for vi er jo stadig væk et lille land?

Kl. 12:39

Tredje næstformand (Karsten Hønge):

Ordføreren.

Kl. 12:39

Rosa Lund (EL):

Jeg kan ikke sætte et antal på. Det kan jeg ikke, men jeg kan godt se, at det ville være rigtig sjovt, hvis jeg gjorde det. Hvis jeg nu f.eks. sagde 5.000, kunne fru Pia Kjærsgaard jo sige: Jamen hvad så med nr. 5.001, Enhedslisten? Så ville jeg jo sige: Jo, selvfølgelig skal nr. 5.001 også have lov til at komme til Danmark.

Grunden til, er jeg ikke kan sætte et tal på og ikke vil sætte et tal på, er, at vi er en del af FN's flygtningekonvention, som forpligter os til, at man selvfølgelig kan søge asyl i Danmark, og derfor hverken kan eller vil jeg sætte et tal på.

Kl. 12:39

Tredje næstformand (Karsten Hønge):

Spørgeren.

Kl. 12:39

Pia Kjærsgaard (DF):

Jo, men ordføreren var selv ude om det spørgsmål, jeg stillede. Så går jeg lige tilbage til det første, som var en anke over, at jeg bl.a. har påtalt, at det er fuldstændig urimeligt, at svømmehaller er kønsopdelte, at man serverer halalkød i institutioner og på hospitaler osv. – jeg kunne nævne mange andre ting – at piger ikke kan komme på lejrskole, at der oprettes bederum osv. Jeg kunne komme med en lang parade af de ting, som virkelig betyder noget for vores værdier og for vores sammenhængskraft. Sådan er det, fordi vi jo selv stille og roligt – hvis man kan sige det, men det sker i hvert fald – bliver en del af det i stedet for det omvendte, som netop er, at folk, der kommer hertil, skal tilpasse sig. Men det er os, der kommer til at tilpasse os i stedet for.

Kl. 12:40

Tredje næstformand (Karsten Hønge):

Ordføreren.

Kl. 12:40

Rosa Lund (EL):

Jeg må sige, fru Pia Kjærsgaard, at sådan oplever jeg det slet ikke. Jeg oplever ikke, at vi er i gang med at tilpasse os alle mulige islamistiske værdier i det her land, overhovedet. Men jeg ved ikke, om fru Pia Kjærsgaard selv har ændret sine madvaner, efter at vi er begyndt at tage imod flere flygtninge. Jeg har ikke. Men altså, det må man jo selv om.

Kl. 12:40

Tredje næstformand (Karsten Hønge):

Næste korte bemærkning er til fru Susie Jessen, Danmarksdemokraterne.

Kl. 12:40

Susie Jessen (DD):

Tak for talen. Fru Rosa Lund taler meget om, at det er noget skidt, at vi generaliserer her, og at det slet ikke er sådan, virkeligheden ser ud. Men mange af os går jo også bare direkte ind i de tørre tal, der er, på det her område. Altså f.eks. synes hver tredje af de 30-årige med oprindelse i MENAPT-landene ikke, det er i orden, at deres datter får en kæreste med en anden religiøs overbevisning. Nu snakkede vi lige om svømmehaller og kønsopdelt svømning. Der er medborgerskabsundersøgelsen fra 2021, der siger, at 29 pct. af mødrene foretrækker, at deres sønner kun går til svømning med andre drenge. Halvdelen af de 30-årige med oprindelse i – igen – MENAPT-landene synes ikke, det er i orden, at deres datter har sex før ægteskabet.

Altså, det her er tørre tal, så det handler jo ikke om generaliseringer. Det handler om, at der er et kæmpe problem på det værdipolitiske område, hvor vi går i en helt anden retning end det, som vi står for i Danmark. Så vil Enhedslisten ikke bare vedkende sig, at det her er et problem, og at vi er nødt til at gøre noget ved det, når tallene ser ud, som de gør?

Kl. 12:41

Tredje næstformand (Karsten Hønge):

Ordføreren.

Kl. 12:41

Rosa Lund (EL):

Jo, gerne. Jeg synes da, det er et kæmpestort problem, at der findes unge kvinder i det her land, som ikke må have sex før ægteskabet for deres forældre. Jeg synes, at de eksempler, som ordføreren lister op, er et kæmpestort problem. Det, jeg bare prøver at sige, er, at der også findes rigtig mange andre tørre tal, f.eks. at kvinder med anden etnisk baggrund end dansk oftere kommer i arbejde nu, end de gjorde for 10 år siden. Det er også bare lige et tal, som vi ikke snakker om i den her debat. Så det er egentlig bare et forsøg på at bringe nogle andre ting ind i debatten. Jeg vil sådan set meget gerne diskutere de tørre tal, og jeg vil også meget gerne diskutere, hvordan vi får gjort op med de her, hvad skal man sige, normer, der eksisterer i nogle dele af vores samfund, som f.eks. går ud over unge kvinder. Der er simpelt hen ikke noget, jeg hellere vil.

Kl. 12:42

Tredje næstformand (Karsten Hønge):

Spørgeren.

Kl. 12:42

Susie Jessen (DD):

Vil Enhedslisten så vedkende sig, at de her normer bunder i en bestemt religion, og at det er et problem?

Kl. 12:42

Tredje næstformand (Karsten Hønge):

Ordføreren.

Kl. 12:42

Rosa Lund (EL):

Jeg vil i hvert fald vedkende mig, at de bunder i en patriarkalsk struktur, som også eksisterer andre steder i Danmark, hvor det ikke har en disse med religion at gøre. Så jeg er meget klar på, hvis Danmarksdemokraterne også er, at lave en feministisk revolution i det her land.

Kl. 12:43

Tredje næstformand (Karsten Hønge):

Den næste korte bemærkning er til hr. Frederik Vad, Socialdemokratiet.

Kl. 12:43

Frederik Vad (S):

Når jeg hører ordføreren holde sit indlæg, har jeg det lidt som, når højrefløjen gennem tiden har aflyst klassekampen ved at sige: Ej, nu skal vi ikke sætte interesser op mod hinanden, nu skal vi ikke generalisere; vi vil jo alle sammen det samme; vi har jo grundlæggende de samme interesser; der er da ikke nogen konflikt her. Den der form for relativisme, som forsøger at trække saft og kraft ud af en totalt klassisk klassekamp, er det samme som det, vi oplever fra ordførerens side her.Derfor kunne jeg godt tænke mig spørge ordføreren: Når vi nu ved, at knap halvdelen af indvandrere og efterkommere fra Mellemøsten og Nordafrika mener, at deres døtre ikke må have sex før ægteskabet, er det så os, der ikke har forklaret dem, at det må de ikke mene hertillands, eller er det dem, der har et problem?

Kl. 12:44

Tredje næstformand (Karsten Hønge):

Ordføreren.

Kl. 12:44

Rosa Lund (EL):

Jeg vil sige, det er første gang, jeg har hørt, at jeg skulle være en, som tog luften ud af klassekampen. Det er en spændende diskussion, som jeg meget gerne vil fortsætte med hr. Frederik Vad, og jeg kan nærmest ikke engang svare på spørgsmålet, for det har jeg simpelt hen aldrig før hørt at jeg skulle være en person der gjorde. Men lad nu det ligge.

Nu skal jeg gøre forsøget. Jeg synes da, at vi har et ansvar for at sige til folk, som kommer hertil: I vores land og i vores demokrati gør vi tingene på den her måde. Men selvfølgelig er der også et personligt ansvar. Det er der da altid. Der er altid et personligt ansvar. Men apropos klassekampen, hr. Frederik Vad, så skal man have privilegier og viden for at kunne træffe det rigtige valg, og det tror jeg godt hr. Frederik Vad ved, hvis han sætter sig ned og læser lidt marxisme.

Kl. 12:44

Tredje næstformand (Karsten Hønge):

Spørgeren.

Kl. 12:45

Frederik Vad (S):

Men det er jo ordføreren, der ikke kan sin Karl Marx, for det er jo ordføreren, der, hver eneste gang man fremlægger eksempler på strukturer, der trælbinder mennesker og tager friheden fra dem, så begynder at snakke om noget andet og siger: Ja, det kan da godt være, at halvdelen af indvandrerne og efterkommerne fra de her lande ikke synes, at deres døtre skal have sex før ægteskabet, men der er flere, der er i arbejde. Det er jo en afledningsmanøvre, som trækker luft ud af den her diskussion.

I forhold til den del af klassekampen, der handler om at give friheden tilbage til kvinder og piger, der ikke har den, hvordan vil ordføreren så vise, at hun stiller sig på deres side?

Kl. 12:45

Tredje næstformand (Karsten Hønge):

Ordføreren.

Kl. 12:45

Rosa Lund (EL):

Tak for spørgsmålet. Jeg må sige, at hr. Frederik Vad kender mig dårligt, for jeg stillede hr. Frederik Vads kollega hr. Kasper Sand Kjær et spørgsmål om præcis det samme. Jeg tror, det handler om at give de her kvinder rettigheder, men man har lavet en udlændingepolitik, hvor man har frataget dem rettigheder, som har betydet, at unge kvinder er blevet sendt på genopdragelsesrejse og mister deres opholdstilladelse. Så i forsøget på at hjælpe dem har man straffet dem. Det synes jeg for det første vi skal holde op med. For det andet vil jeg sige om kvinder uden opholdstilladelse, der får bank af deres mænd – de har ikke ret til deres egen opholdstilladelse. Det er da noget svineri, at de ikke har det. Det synes jeg de skal have, hr. Frederik Vad.

Kl. 12:46

Tredje næstformand (Karsten Hønge):

Der er ikke flere korte bemærkninger. Tak til fru Rosa Lund, Enhedslisten. For en god ordens skyld skal jeg oplyse, at det forslag til vedtagelse, som ordføreren læste op, indgår i de videre forhandlinger. Den næste ordfører er hr. Christian Friis Bach, Radikale Venstre.

Kl. 12:46

(Ordfører)

Christian Friis Bach (RV):

Tak for det. Jeg vil starte med at takke regeringen og adskillige partier for gode og rolige samtaler om udlændingepolitikken, i hvert fald uden for det her lokale. Jeg tror faktisk, det er det, der er brug for. Jeg vil også gerne anerkende, at regeringen i regeringsgrundlaget faktisk forsøger at håndtere nogle af de knaster eller tidsler, eller hvad folk har kaldt det, som der er i udlændingepolitikken. Vi føler faktisk i Radikale Venstre – det kan godt være, at der er andre partier, der ikke føler det – at vi er med i det, som jeg tror udlændinge- og integrationsministeren kaldte den brede kerne af partier, som forsøger at få det her til at fungere.

Der er udfordringer med social kontrol, parallelsamfund og manglende deltagelse, også på arbejdsmarkedet, men der er også sket mange fremskridt. Integrationen går fremad, flere kommer i arbejde, flere kvinder kommer i arbejde, og der er stærkere fællesskaber. Men vi kan gøre det endnu bedre. Vi tager positivt imod forslaget om arbejdspligt. Det skal bakkes op med uddannelse, og derfor er vi også fokuseret på at styrke integrationsgrunduddannelsen, og så skal vi sørge for, at det er gode jobs, der giver kvalifikationer og kontakter. Men vi er positive, og vi tager godt imod det. Så vil vi gerne have, at der bliver tale om en arbejdsret for dem, som rigtig gerne vil arbejde, og dem, som vi har brug for. Vi har jo i fagbladet FOA fulgt de mange sager om udenlandske ansatte i bl.a. sosu-sektoren, der får afslag på ophold i Danmark, selv om der er brug for dem. Det skal vi gøre noget ved. Vi har brug for dem, de har brug for os, og de vil Danmark.

Vi skal anerkende og belønne dem, som knokler for at uddanne sig. Der er unge, som presses til at droppe deres uddannelse og tage ufaglærte jobs, fordi de ellers ikke kan få permanent ophold. Det er forkert for dem, og det er forkert for Danmark. Derfor skal uddannelse tælle med i en tidsubegrænset opholdstilladelse, hvis man tager et fuldtidsstudium, er lærling eller er i praktik. Det vil være godt for de unge, og det vil være godt for os.

Vi er også optaget af, at man skal kunne gifte sig med den, man elsker, og bo i Danmark, hvis man kan forsørge sig selv og sin partner og ikke har begået kriminalitet. De ægtefæller, der kommer til Danmark, bidrager positivt. De har højere beskæftigelse, begår mindre kriminalitet, og de kommer jo, når de er klar til jobmarkedet. Vi får en uddannelse og en barndom forærende, og de skal have lov til at bo i Danmark. Det vil være godt for dem, og det vil være godt for Danmark.

Det er jo ikke markante krav, vi stiller. Vi foreslår sådan set bare, at vi ligestiller dem med alle andre EU-borgere. En tysker, der er gift med en australier, kan jo flytte til Danmark og få permanent ophold efter 5 år – det kan en dansker ikke. Danskeren bliver nødt til at flytte til Tyskland eller Sverige. Det giver ikke mening, og der er mange ægtepar ude i verden, der ærgrer sig over at være danskere; de vil hellere være tyskere eller svenskere.

Til sidst vil jeg sige, at vi anerkender, at der er et forøget pres mod Europa, og vi er stærkt bekymrede for de rigtig mange, der drukner i Middelhavet, de mange, som mister livet undervejs på deres flugt. Men de problemer skal vi løse i fællesskab. Vi skal finde fælles løsninger i Europa, tage ansvar og hjælpe hinanden med at fordele de flygtninge, som ankommer. Gør vi det, kan Europa godt løfte opgaven. Og vi skal finde fælles løsninger med vores europæiske nabolande og skabe sikre ruter og sikre tredjelande. Det handler derfor ikke om at nedlægge eller svække vores asylsystem, tværtimod. Det danske asylsystem er ikke brudt sammen. Udlændingestyrelsen og Flygtningenævnet fungerer relativt godt. Selv om Udlændingestyrelsen skulle være lidt hurtigere til at tage bestik af afgørelserne i nævnet, og selv om vi ikke er enige i, at man skal fratage de syriske flygtninge deres opholdstilladelser, så fungerer det relativt godt i forhold til at afgøre, hvem der er flygtning og skal have beskyttelse, og hvem der ikke er flygtning og skal tage hjem.

Så opgaven er derfor ikke at svække det danske asylsystem, men at overtale flere lande til at indføre et tilsvarende stærkt asylsystem. Opgaven er ikke at svække det internationale samarbejde om flygtninge, hvilket vi risikerer, hvis vi skubber ansvaret fra os, men at få flere med i det internationale samarbejde om flygtninge. Opgaven er at få flere til at underskrive flygtningekonventionen og få flere til at skabe sikre ruter og sikre lande. Det kræver flere og stærkere, men bedre aftaler med lande i nærområderne og på ruterne, hvor vi sikrer, at flygtninge og migranter, når de ankommer, inden de har fået afgjort deres sag, kan få beskyttelse, kan få arbejde, uddannelse og adgang til sundhedsydelser der, hvor de går, eller der, hvor de kommer til. Sikre ruter og sikre lande vil skabe varige og bæredygtige løsninger.

For det er med flygtninge som med alle andre grænseoverskridende problemer: De kan kun løses gennem samarbejde, og ved at alle lande tager et ansvar. Så kampen for at beskytte flygtninge ude i verden starter derfor lige her i Danmark, og den kamp vil vi gerne styrke.

Forslaget til vedtagelse fra regeringen var faktisk ikke så ringe endda, men vi har sammen med Enhedslisten og Alternativet lavet et, der er bedre, og det bakker vi op om.

Kl. 12:51

Tredje næstformand (Karsten Hønge):

Der er en kort bemærkning til hr. Frederik Vad, Socialdemokratiet.

Kl. 12:51

Frederik Vad (S):

Cirkusrevyen på Dyrehavsbakken nord for København er jo en af de største kulturinstitutioner i Danmark, og for år tilbage havde de en revysketch, hvor de gjorde dybt grin med misbruget af små drengebørn i den katolske kirke. Jeg vil gerne spørge ordføreren, om ordføreren tror, at der findes et hold af komponister, skuespillere, tekstforfattere og instruktører, som kunne have lyst til at lave en lignende sketch, bare hvor den katolske kirke er udskiftet med islams religiøse autoriteter.

Kl. 12:52

Tredje næstformand (Karsten Hønge):

Ordføreren.

Kl. 12:52

Christian Friis Bach (RV):

Tak til hr. Frederik Vad for et meget hypotetisk, tænkt spørgsmål. Og som en, der er – og det vil jeg gerne indrømme fra den her talerstol – relativt kulturblind, ved jeg faktisk ikke, om der findes et sådant revyteam.

Kl. 12:52

Tredje næstformand (Karsten Hønge):

Spørgeren.

Kl. 12:52

Frederik Vad (S):

Så lad mig spørge på en anden måde: Hvorfor tror ordføreren at al satire og magtkritik målrettet de autoritære religiøse figurer og skrifter inden for islam stort set er forsvundet i Danmark siden 2015, hvor vi havde massakren på Charlie Hebdo? Det findes ikke mere; det findes ikke blandt standupkomikere; det findes ikke på revyscenen; det findes ikke i aviserne; det findes ikke i medierne. Hvorfor tror ordføreren det er forsvundet?

Kl. 12:53

Tredje næstformand (Karsten Hønge):

Ordføreren.

Kl. 12:53

Christian Friis Bach (RV):

Nu har hr. Frederik Vad mere indsigt i kulturlivet, end jeg har, men jeg er ikke bange for at stille mig op og kritisere den ekstreme del af islam, og det mener jeg der er rigtig mange politikere der gør fra denne talerstol. Der er rigtig mange standupkomikere og folk med anden etnisk baggrund, der godt tør stille sig op og meget markant kritisere den ekstreme, fundamentalistiske udmøntning af islam, og det har jeg gjort igennem meget af mit liv, og det gør jeg gerne igen.

Kl. 12:53

Tredje næstformand (Karsten Hønge):

Den næste korte bemærkning er til hr. Kasper Sand Kjær, Socialdemokratiet.

Kl. 12:53

Kasper Sand Kjær (S):

Ja, virkeligheden er jo nok desværre, at der faktisk er rigtig mange, der lægger bånd på sig selv i den kritik af islam. For der er for meget selvcensur i vores samfund, fordi man jo frygter for sin egen sikkerhed, og det gælder jo nok desværre alle lige fra dem, der står på den talerstol, som hr. Christian Friis Bach står på, til dem, der står på scenen ude i Dyrehavsbakken.

Men det, jeg egentlig ville spørge om, var, at jeg hørte ordføreren sige, at det danske asylsystem ikke var brudt sammen. Og det er da rigtigt, at systemet med Udlændingestyrelsen og Flygtningenævnet sådan set fungerer fint, men det danske asylsystem er jo en del af et globalt asylsystem, som for mig at se og for Socialdemokratiet at se grundlæggende er dysfunktionelt, som er brudt sammen, som er inhumant, og hvor mennesker på flugt tvinges til at betale alle deres penge til en menneskesmugler og risikere livet i en gummibåd på vejen hen over Middelhavet.

Er hr. Christian Friis Bach ikke enig i, at vi er nødt til at få etableret et nyt asylsystem i verden, og at en nøgle til at gøre det er, at vi får sat en stopper for den spontane asylansøgning og de spontane migrationsstrømme til Europa, og at vi alene baserer det på kvoteflygtninge og asylbehandling i tredjelande?

Kl. 12:55

Tredje næstformand (Karsten Hønge):

Ordføreren.

Kl. 12:55

Christian Friis Bach (RV):

Tak til hr. Kasper Sand Kjær. Det, jeg anførte, var bare, at der også er mange, der her fra talerstolen har sagt, at asylsystemet er brudt sammen. Og jeg tror, der vil være danskere, som måske især orienterer sig i Danmark, og hvad der sker her, som tror, at det gælder Udlændingestyrelsen og Flygtningenævnet, og det er faktisk et godt system, vi har bygget op med individuel sagsbehandling, med klager, med retssikkerhed. Der er dele af det, jeg ikke er enig i, men det er et godt system, og min pointe var bare, at vi skal udbrede det system. Hvis det fandtes i Marokko eller Algeriet, hvis det fandtes i Libanon eller endnu bedre end den udgave, de faktisk allerede har i Tyrkiet, så kunne folk søge om asyl tættere på, hvor de er flygtet fra, og måske få beskyttelse, få arbejde, få uddannelse. Det er det, der er opgaven, og derfor anfægtede jeg bare sætningen om, at asylsystemet er brudt sammen.

Jeg er helt enig med ordføreren i, at der er for mange, der kaster sig ud i farlige både, og som drukner, at der er for mange, der mister livet på vejen mod den destination, som de bliver nødt til at tage videre mod, fordi de ikke kan finde beskyttelse der, hvor de kommer til i første omgang, og det er det, vi skal løse.

Kl. 12:56

Tredje næstformand (Karsten Hønge):

Spørgeren.

Kl. 12:56

Kasper Sand Kjær (S):

Ja, og der hørte jeg så ordføreren i sin tale tale om sikre ruter. Og jeg mener jo faktisk slet ikke, at der skal være ruter. Jeg mener jo, at vi er nødt til at sætte en stopper for den spontane asylansøgning ved at flytte asylbehandlingen til tredjelande og dermed kun tage flygtninge til Europa, som kommer hertil som kvoteflygtninge. Er ordføreren enig i det?

Kl. 12:56

Tredje næstformand (Karsten Hønge):

Ordføreren.

Kl. 12:56

Christian Friis Bach (RV):

Nej, det er ordføreren bestemt ikke enig i, og det var præcis det, jeg sagde i min tale. For det prøvede man under anden verdenskrig med de jødiske flygtninge, altså at sige til jøder, der ankom, at de skulle hjem – det skete endda i Danmark – og det må vi aldrig vende tilbage til.

Hele betingelsen for, at vi kan overtale andre lande til at indføre et stærkt og godt asylsystem, er, at vi også har et i Danmark. Hvis vi fralægger os ansvaret, bliver det nemt for lande udeomkring i verden at sige, at de så ikke ønske at beskytte de flygtninge, der kommer på deres vej, dem, der går på deres ruter, og så skubber de dem videre, og så skubber de dem væk. Så bryder det internationale flygtningesystem sammen, og det vil give endnu større flygtningeproblemer i Europa.

Kl. 12:57

Tredje næstformand (Karsten Hønge):

Den næste korte bemærkning er til fru Pia Kjærsgaard, Dansk Folkeparti.

Kl. 12:57

Pia Kjærsgaard (DF):

Vi bevæger os vidt omkring i den her debat, og det skal vi sikkert også. Men jeg må faktisk bare sige, at spørgsmålet om et stop for spontan asylansøgning ligger som et forslag på Folketingets bord, og at Socialdemokratiet jo bare kan stemme for. Det gjorde de ikke, da det var til behandling i går. Men det, der lidt fik mig til at tage ordet, var egentlig hr. Frederik Vads tilgang til tingene, og jeg hørte også hr. Christian Friis Bach sige, og jeg citerer, som jeg husker det: Jeg kan da godt gøre et eller andet i forhold til ytringsfrihed og islam.

Kunne man forestille sig, at der igen blev tegnet en Muhammed med en bombe i hatten uden konsekvenser? Kunne man forestille sig, at Radikale Venstre ville gå ind for, at man faktisk altid hørte og lærte om Muhammedkrisen i folkeskolen, at det var et pensum, man skulle igennem, altså simpelt hen også for at høre om en meget, meget vigtig del af historien om vores demokrati, om vores folkestyre, om vores værdier? Det synes jeg ville være et langt skridt, hvis vi bare kunne få gennemført det, at vi fastholder den debat.

Kl. 12:58

Tredje næstformand (Karsten Hønge):

Ordføreren.

Kl. 12:58

Christian Friis Bach (RV):

Nu er jeg ikke enig med fru Pia Kjærsgaard i, at vi skal fastlægge pensum i folkeskolen her i Folketinget og tvinge lærere til at undervise i bestemte dele af den danske historie. Det er jeg sikker på at lærerne finder ud af og at folkeskolen selv finder ud af. Men jeg deler fru Pia Kjærsgaards bekymring for ytringsfriheden i verden, og jeg mener, at vi skal stå fast på den i Danmark.

Men ytringsfrihed er jo ikke det samme som retten til at sige, hvad man vil, og at kritisere lige præcis dem, man ønsker. Jeg lægger gerne bånd på mig selv i forhold til bestemte grupper i samfundet, hvor jeg mener, at min kritik måske ville skabe større skel og modstand i stedet for at skabe samling og fremskridt og fællesskaber. Men ytringsfriheden er uomgængelig, og det er cementeret i vores principprogram, som jeg selv var med til at skrive for ganske nylig. Der er ytringsfriheden ukrænkelig, og det står vi fast på i Radikale Venstre.

Kl. 12:59

Formanden (Søren Gade):

Fru Pia Kjærsgaard.

Kl. 12:59

Pia Kjærsgaard (DF):

Jamen på den ene side er ytringsfriheden ukrænkelig, og på den anden side siger hr. Christian Friis Bach, at man også skal lægge det bånd på sig selv. Nej, det skal man da ikke. Man har da ret til at sige og tegne, hvad man vil. Så kan man tage konsekvenserne i forhold til, at det bryder nogle rent juridiske rammer, men det, vi har været ude for, er jo vold, det er terror, det er frygtelige ting.

Jeg må bare sige, at nej, vi tilrettelægger ikke pensum herinde, og det skal vi heller ikke. Men når folkeskolelærere ikke tager det på programmet, så er det jo netop på grund af frygten for, hvad der kan ske, og derfor er islam en frygtens, en hadets religion.

Kl. 13:00

Tredje næstformand (Karsten Hønge):

Ordføreren.

Kl. 13:00

Christian Friis Bach (RV):

Tak til fru Pia Kjærsgaard. Det er jeg ikke enig i. Der er dele af islam, der prædiker had og krig og konflikter, og det skal vi stå hårdt og fast op imod. Da jeg gik i folkeskolen, hed min folkeskolelærer Kaj. Han var pæredansk, lidt for stor, med skæg, hvid, han konverterede til islam, og han fortalte os stille og roligt om, at det demokratiske fundament i islam var noget af det, han fandt. Der var det, han søgte, og dem er der jo masser af, også i Danmark.

Kl. 13:00

Tredje næstformand (Karsten Hønge):

Tak for det. Der er ikke flere korte bemærkninger, og vi siger tak til hr. Christian Friis Bach fra Radikale Venstre. Jeg byder nu velkommen til hr. Noah Sturis fra Alternativet.

Kl. 13:01

(Ordfører)

Noah Sturis (ALT):

Tak for ordet, og tak til statsministeren for at møde op til den her forhandling. I Alternativet er vi optaget af, hvordan vi hjælper mennesker i nød, og hvordan vi skaber en human asyl- og integrationspolitik, hvor vi ikke dæmoniserer mennesker, som er kommet hertil i håb om et bedre liv. Vi ønsker at skabe et samfund bygget på solidaritet og med respekt for de enkelte mennesker. Og hvis vi ønsker et samfund, hvor flygtninge, der kommer til Danmark, også respekterer Danmark, mener vi, at vi også er nødt til at respektere dem. Det gør vi ikke ved at reproducere misforståelser, som at det går frygteligt med integrationen, eller at mennesker med mellemøstlig baggrund er langt mere kriminelle end etniske danskere, for det er opfattelsen hertillands. Altså, 75 pct. af danskere tror i gennemsnit, at integrationen går betydelig værre, end den faktisk gør, og gennemsnitligt tror danskere, at niveauet for kriminalitet er fem gange højere, end hvad det i realiteten er.

Hvor kommer den opfattelse så fra? Statsministeren redegjorde tidligere for, at det udelukkende skyldes et meget massivt mørketal, men national og international forskning viser, at mennesker er påvirket af et bias, som gør, at vi ubevidst er tilbøjelige til at dømme andre på baggrund af deres køn, alder og etnicitet. Så når Det Kriminalpræventive Råd skriver i en rapport, at etniske minoriteter oftere sigtes, uden at det fører til dom, og at etniske minoriteter oftere mistænkes og stoppes sammenlignet med andre danskere, så er det et udtryk for lige præcis den bias og den diskrimination, der eksisterer hertillands. Den diskrimination skal vi have vendt. For integrationen går fremad. Kriminaliteten er faldende, og efterkommere af indvandrere er efterhånden overrepræsenteret på de videregående uddannelser.

Vi er i Alternativet bekymret over, at forskningen viser, at integrationspolitikken i Danmark primært er baseret på mavefornemmelser frem for reel akademisk viden, og vi er bekymret for, at der måske er kommet en selektiv brug af videnskaben, for det kan spænde ben for en effektiv og human integrationspolitik. Nye undersøgelser viser samtidig, at unge med mellemøstlig baggrund er mere politisk aktive end etniske danskere, og det kan jovist måske skræmme nogle partier, der ønsker at fratage dem deres stemmeret eller gøre det umuligt for dem at få et dansk statsborgerskab, men for Alternativet er det blot endnu et tegn på, at det går den rigtige vej.

Jeg vil runde af med at sige, at det er vigtigt, at vi husker på, at flygtninge først og fremmest er vores medmennesker. Det er mennesker i en dybt ulykkelig situation, og som vi har en pligt til at hjælpe. Det er mennesker på flugt, og de skal føle sig velkomne. Vi skal anerkende dem som mennesker med mulighed for at bidrage til vores samfund. Og i Alternativet insisterer vi også på, at vi som nation overholder flygtningekonventionen, børnekonventionen og menneskerettighedskonventionen, og at vi vender os mod vores nærmeste samarbejdspartnere for at løse de udfordringer, der er med et stigende antal asylansøgere, og bruger det europæiske fællesskab til at skabe en solidarisk fordeling med ensartede forhold på tværs af de europæiske lande. Tak.

Kl. 13:04

Tredje næstformand (Karsten Hønge):

Tak for det. Der er par korte bemærkninger, først fra hr. Frederik Vad fra Socialdemokratiet.

Kl. 13:04

Frederik Vad (S):

Det går godt med integrationen, bliver der sagt. Der er en tendens til, at vi hele tiden fokuserer på den materielle del af integrationsopgaven. Ordføreren talte selv om kriminalitet, uddannelse og arbejde. Ordføreren forholdt sig overhovedet ikke til den ikkematerielle del af integrationen: seksualmoralen; friheden til at kunne sige og gøre, hvad man vil; friheden for kvinder. Derfor kunne jeg godt tænke mig spørge ordføreren om en ting. VIVE har lavet en undersøgelse, der viser, at 12 pct. af alle børn i Danmark inden for de sidste 2 måneder har oplevet vold i børneopdragelsen – 12 pct. Når vi kigger på forældre, som er indvandrere eller efterkommere fra Mellemøsten og Nordafrika, er det knap 40 pct. af de børn – knap40 pct. – over for 12 pct. af alle danske børn. Hvad tror ordføreren at det skyldes?

Kl. 13:05

Formanden (Søren Gade):

Ordføreren.

Kl. 13:05

Noah Sturis (ALT):

Det er et godt spørgsmål. Det har jeg ikke noget klokkeklart svar på lige nu. Jeg kender ikke til undersøgelsen, men jeg synes, at det lyder bekymrende.

Kl. 13:06

Formanden (Søren Gade):

Hr. Frederik Vad.

Kl. 13:06

Frederik Vad (S):

Medborgerskabsundersøgelsen viser, at knap halvdelen af indvandrere og efterkommere over 30 år fra Mellemøsten og Nordafrika siger, at de overhovedet ikke vil acceptere, at deres døtre har sex med nogen før ægteskabet. Hvorfor tror ordføreren det forholder sig sådan?

Kl. 13:06

Formanden (Søren Gade):

Ordføreren.

Kl. 13:06

Noah Sturis (ALT):

Det ved jeg ikke om jeg kan svare på. Jeg synes, at det er problematiske tal, og at det skal vi gøre noget ved. Men jeg retter mig mod frivillige organisationer som Sabaah, som er med til at bekæmpe f.eks. diskrimination mod lgbt-personer. Jeg er godt med på, at det ikke var det, ordføreren spurgte om.

Kl. 13:06

Formanden (Søren Gade):

Den næste spørger er fru Susie Jessen, Danmarksdemokraterne.

Kl. 13:07

Susie Jessen (DD):

Tak for talen. Ordføreren taler meget om den her bias, som vi har. Og der vil jeg gerne lige i forlængelse af de tal, som hr. Frederik Vad kom med, supplere med, at kriminalitetsniveauet blandt mandlige indvandrere og efterkommere fra MENAPT-landene i 2021 var to en halv gange og tre en halv gange højere end gennemsnittet for den mandlige befolkning. Vi har også set nogle programmer, f.eks. »Moskeerne bag sløret«, hvor man i moské efter moské filmede imamer, der stod og sagde, at kvinder skulle stenes, og at de ikke måtte blive skilt og det ene og det andet og det tredje. Jeg nævnte også tidligere nogle tal om, at halvdelen af de 30-årige med oprindelse i MENAPT-landene ikke synes, at det er i orden, at deres datter har sex før ægteskabet. Det kan jo ikke kun være en bias. Der er jo et problem her. Så det kunne jeg egentlig godt tænke mig ordførerens kommentar til.

Kl. 13:07

Formanden (Søren Gade):

Ordføreren.

Kl. 13:08

Noah Sturis (ALT):

Det kan faktisk godt langt hen ad vejen være et udtryk for en bias. Det er også nødvendigt, at man kigger på, hvordan man opgør de her tal. Andelen vil altid være højere hos ikkevestlige, hvis der generelt er en lavere andel af ikkevestlige end vestlige og etniske danskere. Det ved jeg ikke helt om gav mening. Men man er nødt til at kigge på, hvor stor puljen af ikkeetniske danskere er kontra etniske danskere, når man opgør statistikkerne. Hvis man kigger på det totale antal – det kunne jeg godt tænke mig at se nogle statistikker på – er jeg ikke sikker på, at det er betydelig større.

Kl. 13:08

Formanden (Søren Gade):

Fru Susie Jessen.

Kl. 13:08

Susie Jessen (DD):

Det gør man sådan set også i de her statistikker. Altså, kriminalitetsniveauet blandt mandlige indvandrere og efterkommere fra MENAPT-landene var i 2021 henholdsvis to en halv gange og tre en halv gange højere end gennemsnittet for den mandlige befolkning. Så man tager jo udgangspunkt i det her på den måde. Så det har ikke noget med bias at gøre. Det er tørre tal, der fortæller, at der er et problem med kriminalitet, og at der er et problem med social kontrol. Der er et problem med rigtig, rigtig mange ting. Det her er da ikke bias. Det er tørre tal, som vi er nødt til at gøre et eller andet ved.

Kl. 13:09

Formanden (Søren Gade):

Ordføreren.

Kl. 13:09

Noah Sturis (ALT):

Det er tørre tal. Jeg kan ikke svare bedre, beklager. Jeg er vikar for vikaren.

Kl. 13:09

Formanden (Søren Gade):

Den næste spørger er fru Pia Kjærsgaard, Dansk Folkeparti.

Kl. 13:09

Pia Kjærsgaard (DF):

Man kan jo sådan set godt svare, når det bliver læst op – altså, så kan man sige, at sådan er det jo bare. Man siger, at det er 10 pct. af den danske befolkning, der har anden etnisk baggrund, men det er faktisk cirka halvdelen i danske fængsler. Og jeg kan sådan set godt forstå det – det er noget, der har været rejst kritik af en gang imellem – når politiet stopper en eller anden med anden etnisk baggrund. Det forstår jeg godt – altså, chancen for at nappe en, der er kriminel, er jo større her, end hvis man stopper Bente på 80 år.

Så jeg forstår godt, at hele systemet er sådan efterhånden, fordi der er så meget kriminalitet – det er der bare. Og jeg synes egentlig, når nu tallene bliver læst op af fru Susie Jessen, at ordføreren kan sige noget andet end »det ved jeg ikke«, for det er sådan, det er. Det må man forholde sig til. Man behøver ikke altid – og det erkender jeg – som ordfører at stå med alle de rigtige papirer og have tallene, sådan kan det ikke altid være. Men vi lyver jo ikke – altså, vi forsøger at gøre vores bedste her. Og der synes jeg bare, at ordføreren er nødt til at forholde sig til, hvordan det rent faktuelt er.

Kl. 13:10

Formanden (Søren Gade):

Ordføreren.

Kl. 13:10

Noah Sturis (ALT):

Jeg siger tak til fru Pia Kjærsgaard – det vil jeg tage til efterretning. Og jeg vil prøve at gøre det bedre i forhold til at forholde mig til tallene og også dykke ned i dem, så jeg måske kan svare lidt mere kvalificeret. For jeg mener, at der faktisk er grund til at tro, at tallene ikke nødvendigvis repræsenterer den egentlige virkelighed, men jeg kan ikke lige nu redegøre bedre for, hvorfor det er sådan, og det beklager jeg.

Kl. 13:11

Formanden (Søren Gade):

Fru Pia Kjærsgaard.

Kl. 13:11

Pia Kjærsgaard (DF):

Altså, overgivelse er altid en god ting.

Men lad mig så spørge ordføreren: På hvilken måde bidrager den muslimske indvandring positivt til Danmark?

Kl. 13:11

Formanden (Søren Gade):

Ordføreren.

Kl. 13:11

Noah Sturis (ALT):

Der har jeg lyst til også at læne mig op ad hr. Carl Valentins svar fra tidligere. Jeg har selv gået i en folkeskole, hvor der var en betydelig del indvandrere fra muslimske lande, som var mine gode venner. Jeg har boet på Nørrebro. Og helt overordnet set kommer der mennesker i nød til Danmark, og der kan være udfordringer forbundet med, at man kommer, fordi man er på flugt, men vi ser også, at folk kommer i arbejde, og vi ser også, at folk engagerer sig politisk. Og det mener vi alt sammen er positivt.

Kl. 13:12

Formanden (Søren Gade):

Så er det fru Pernille Vermund, Nye Borgerlige. Værsgo.

Kl. 13:12

Pernille Vermund (NB):

Tak for det. Jeg ved ikke, om jeg hørte rigtigt, da ordføreren sagde, at ordføreren var vikar for Alternativets rigtige ordfører på området, og hvis det er rigtigt, undskylder det måske en del. Når det er sagt, vil jeg sige, at når man stiller sig på talerstolen, er man jo også ansvarlig og et eller andet sted må stå på mål for de spørgsmål, der kommer.

Jeg kunne godt tænke mig høre, om ordføreren og Alternativet overhovedet anerkender begreber som kultur og religion som noget, der knytter folk til nogle normer, nogle regelsæt, der er anderledes end resten af befolkningens eller andre kulturer eller andre religiøse fællesskaber. Anerkender man det i Alternativet?

Kl. 13:12

Formanden (Søren Gade):

Ordføreren.

Kl. 13:12

Noah Sturis (ALT):

Ja, det tror jeg i den grad at Alternativet anerkender. Men kultur og religion og ideologi er jo ikke entydige ting, så det er nødvendigt at få nuancerne med, når vi snakker om f.eks. islam.

Kl. 13:13

Formanden (Søren Gade):

Fru Pernille Vermund.

Kl. 13:13

Pernille Vermund (NB):

Selvfølgelig er det nødvendigt at få nuancerne med, for vi er mennesker og vi er forskellige og vi kan være mere eller mindre prægede af både vores religion og kultur, men når det er sagt, synes jeg jo, at der er noget helt åbenlyst i de spørgsmål, der bliver stillet både af hr. Frederik Vad og også af fru Susie Jessen, som handler om, at når der er en åbenlys overrepræsentation af folk med muslimsk baggrund, som har et andet syn på seksualitet, som har et andet syn på frihed, et andet syn på ligestilling mellem kønnene, på demokrati, end majoritetsbefolkningen i Danmark har, anerkender ordføreren så, at det kunne have noget med religionen og kulturen i Stormellemøsten at gøre?

Kl. 13:13

Formanden (Søren Gade):

Ordføreren.

Kl. 13:13

Noah Sturis (ALT):

Jeg anerkender, at islam og religion i det hele taget kan spille en rolle i folks opfattelse af verden, og hvilke normer de kommer med, men jeg mener, at det er meget mere nuanceret end at sige, at folk generelt fra mellemøstlige lande af den grund har udfordringer eller er overrepræsenteret i statistikkerne.

Kl. 13:14

Formanden (Søren Gade):

Tak for det. Der er ikke flere korte bemærkninger, og så siger vi tak til hr. Noah Sturis fra Alternativet. Jeg byder nu velkommen til fru Pernille Vermund fra Nye Borgerlige.

Kl. 13:14

(Ordfører)

Pernille Vermund (NB):

Vi debatterer i dag de udfordringer, der følger af indvandringen, og som presser danskerne til at ændre levevis og adfærd. Men problemet er ikke indvandringen som sådan, problemet er islam og de normer, der følger med migrationen fra de muslimske lande. Udlændinge fra både vestlige og østasiatiske lande kommer hertil i et rimeligt antal, de arbejder og  overholder generelt vores love og tager i høj grad vores værdier til sig. Mange gifter sig dansk og smelter med årene ind i det danske samfund som et positivt bidrag. Det samme kan man desværre ikke sige om migrationen fra Stormellemøsten. Selv om der, gudskelov for det, er gode folk imellem, har de seneste årtiers asyl- og familiesammenføringspolitik været en fiasko både for Danmark og for de mange nytilkomne, der tydeligvis mistrives iblandt os. Alt for mange lever på kanten af samfundet og tærer på solidariteten uden at bidrage til fællesskabet. Det ved vi med nu 40 års smertelige erfaringer i bagagen. Det er den islamiske kultur og levevis, der er uforenelig med den danske, og det er den politiske del af islam, der er i opposition til vores demokrati og frihedsrettigheder.

I Danmark bygger det folkelige værdifællesskab på frihed, på ligeværd, demokrati og retsstat. Vi er et dannet folk med en grundlæggende respekt for hinanden, vores historie, vores kristne fundament, vores kongehus og den offentlige orden, vi er et folk, der kan tale sammen om tingene og leve side om side i fred, frihed og frisind, uanset køn, oprindelse, tro, seksualitet og sociale forhold. Men det er ikke givet, at det altid vil være sådan, for vores sammenhængskraft svækkes, når vi i stigende grad lever som to folk i ét land. Det samme gør danske værdier som ytringsfrihed, religionsfrihed, ligestilling og vores ret til at forsamle os. Jo mere indflydelse, islam får på vores samfund, jo mere svækkes vores frihed, sammenhængskraft og de værdier, der gør os danske. Det er desværre, hvad vi ser i de her år: hverdagsterror i form af ydmygelsesvold og dominansadfærd fra muslimske indvandreres side; børn, der må flytte fra den lokale skole, fordi multikulturalismen gør sit indtog; parallelle retsopfattelser, der undergraver det danske retssystem og fastholder kvinder i islamiske ægteskaber imod deres vilje; negativ social kontrol; vold begået mod såvel kvinder som børn i hjem med muslimsk oprindelse; og en årlig regning på mere end 30 mia. kr. til de danske skatteydere. Det er ikke alene uacceptabel, det er også et skred i vores levevis, der kan være svært at rette op på, hvis ikke der handles i tide.

I Nye Borgerlige ser vi et stort behov for at værne om den kultur og de værdier, der er forudsætningen for vores tillidsbaserede folkelige fællesskab. På lang sigt betyder kultur og værdipolitik alt, det er vores særlige danske værdier, der skaber forudsætningen for vores frihed, velstand og sammenhængskraft. Vi skal ikke bøje af for islamiske særkrav, og vi skal ikke acceptere en stadig mere forrået tilværelse for os selv og for de danske familier. Danmark skal være et frit og trygt land at leve i, og derfor skal vi løse udlændingepolitikken fra bunden.

For det første skal vi gøre op med knap 40 års fejlslagen asyl- og udlændingepolitik. Der skal indføres et nyt asylsystem med et stop for, at spontane asylansøgere kan få ophold i Danmark. Kriminelle udlændinge skal ud, og så skal vi naturligvis stille krav om selvforsørgelse til alle udlændinge.

For det andet skal vi sørge for, at islam ingen indflydelse får i vores samfund, hverken gennem fordøren eller bagdøren. I Danmark skal det offentlige ikke underlægges islamiske regler og levevis med kønsopdelt svømmeundervisning, halalmad og bederum. Børn skal ikke tildækkes med islamiske tørklæder i folkeskolen, offentligt ansatte, der på vegne af det offentlige Danmark møder borgerne i deres arbejde, skal ikke være tildækkede. Islamiske gymnasier og skoler skal ikke have offentlig støtte, og anerkendelsen af og dermed støtten til og de særlige privilegier til de islamiske trossamfund skal fjernes.

Jeg ved, at det her lyder hårdt, og det er det desværre også, men i mødet med en totalitær og voldsdomineret kultur og ideologi er det fatalt at bøje af. Jeg frygter, at flertallet her i Folketinget for sent vil anerkende, at fortidens løsninger ikke er svaret på nutidens problemer, men jeg håber inderligt, at stadig flere finder det mod og den vilje, der skal til for at passe på Danmark. Det skylder vi hinanden, det skylder vi tidligere generationer, og det skylder vi vores børn og dem, der skal komme efter. Tak for ordet.

Kl. 13:19

Formanden (Søren Gade):

Tak for det. Der er to ønsker om korte bemærkninger. Først er det hr. Frederik Vad, Socialdemokratiet. Værsgo.

Kl. 13:19

Frederik Vad (S):

Jeg var her i salen, da vi førstebehandlede barnets lov, og nu tog fru Pernille Vermund selv barnets lov op i sine spørgsmål undervejs her i debatten. For mig er barnets lov også udlændingepolitik, for rigtig mange af dem, som vokser op i familier, hvor forældrene ikke kan tage vare på dem, er jo børn med anden etnisk baggrund. Og noget af det, vi gør med barnets lov, er jo at indføre obligatorisk søskendeundersøgelse.

Derfor kan det undre mig, at de der meget konservative principper om familiens frihed og hensynet til forældrene hos Nye Borgerlige overtrumfer det, at der er en rigtig mange indvandrerbørn derude, der skal have et nyt hjem, hvilket de får mulighed for med den her lov. Vil ordføreren ikke uddybe, hvorfor ordføreren både mener, at vi skal gøre noget mere for denne gruppe børn, og samtidig er imod barnets lov?

Kl. 13:20

Formanden (Søren Gade):

Ordføreren.

Kl. 13:20

Pernille Vermund (NB):

Jo, det vil jeg rigtig gerne. Jeg synes faktisk, det er en ekstremt vigtig debat, som jeg også har prøvet at rejse tidligere. For jeg må erkende, at da statsministeren i sin tid i sin første nytårstale omtalte det her, var jeg på lange stræk enig i, at der er familier, hvor der ikke bliver grebet ind i tide. Men jeg ved også, at der er familier, som oplever det helt fatale at få tvangsfjernet deres børn, uden at det er berettiget. Jeg skal ikke kunne sige, hvad der er værst for en familie, eller hvad der værst for et barn, men det er jo en utrolig hårfin balance.

Når vi allerede i dag ved, at der med de nuværende regler skal langt flere indberetninger til, før man handler, når det handler om hjem med ikkevestlig baggrund, end der skal, når det handler om danske familier, så er det jo et tegn på, at der er nogle folk, nogle sagsbehandlere derude, som måske har noget berøringsangst og tænker: Sådan gør man i de kulturer, og så er det sådan, det er. Og jeg kan godt forstå det. Jeg kan godt forstå, at man tænker: Dem om det – det er inden for privatsfæren. Dilemmaet er bare, at det går ud over børnene, og vold avler vold.

Så jeg tror, at vi med mindre skrappe midler end det, der er lagt op til i barnets lov, kan løse nogle af de meget ekstreme problemer, der er, uden at det går ud over de danske familier, som vi ser komme i klemme i dag.

Kl. 13:21

Formanden (Søren Gade):

Hr. Frederik Vad.

Kl. 13:21

Frederik Vad (S):

Det er jo sjældent, man hører, at ordføreren ikker ha lyst til at tage de skrappeste midler i brug, og jeg forstår ikke, hvorfor det lige præcis er her, man tøver. For ordføreren har jo ret i meget af det, ordføreren sagde i sit svar, nemlig at der er steder, hvor lovgivningen ikke bliver fulgt i dag. Vi har en berøringsangst over for de her familier i store dele af systemet, og det ændrer den her lov ikke på. Men det, som den her lov ændrer på, er, at man stiller børnene stærkere i forholdet til forældrene, og at det stiller søskende til tvangsanbragte børn stærkere. Og vi ved jo fra mange af de her indvandrerfamilier, at der er en masse søskende, som i dag ikke har de samme rettigheder, som barnets lov vil give dem, og derfor forstår jeg ikke, hvorfor Nye Borgerlige ikke lader det hensyn lige være det, der gør, at I træder fuldt ind i diskussionen om barnets lov og bakker op om den.

Kl. 13:22

Formanden (Søren Gade):

Ordføreren.

Kl. 13:22

Pernille Vermund (NB):

Jamen det vil jeg gerne fortælle. Det er på grund af de familier, der i dag oplever at få tvangsfjernet deres børn på et grundlag, som ikke er i orden, altså familier, der bliver ødelagt for evigt, fordi børnene bliver tvangsfjernet fra forældrene på et ikkesagligt grundlag. Det er ekstremt ødelæggende for familien. Så for os er det helt afgørende, at retssikkerheden er på plads her, og det også helt afgørende, at når vi ser på systemet generelt, med de regler, der i dag, så kan vi jo se, at der er en kultur – hvis man kan sige det sådan – blandt sagsbehandlerne, som gør, at når skolerne indberetter indvandrerbørn og indvandrerbørns problemer i familierne, bliver de her problemer ikke løst. Så vi er bange for, at det ender i flere forkerte tvangsfjernelser, og at det reelle problem, vi står med, ikke bliver løst.

Kl. 13:23

Formanden (Søren Gade):

Hr. Christian Friis Bach, Radikale Venstre.

Kl. 13:23

Christian Friis Bach (RV):

Tak for det. Jeg bemærkede, at fru Pernille Vermund bruger ordene islam og muslimer, når fru Pernille Vermund omtaler vold, kriminalitet og kvindeundertrykkelse. Nu har jeg været på en del rejser rundt i verden, og jeg er stødt ind i og har hørt om ekstreme buddhistiske, hinduistiske, jødiske og kristne grupper, der praktiserer ekstrem kvindeundertrykkelse, begår kriminelle handlinger og udøver vold mod egne medlemmer og andre. Kunne det være en god idé, hvis fru Pernille Vermund brugte ordene ekstrem og fundamentalistisk sammen med ordene islam og muslimer, når problemerne af den karakter og den voldsomhed bliver omtalt?

Kl. 13:24

Formanden (Søren Gade):

Ordføreren.

Kl. 13:24

Pernille Vermund (NB):

Men der er jo ikke nogen tvivl om, at uanset om man ser på situationen i Danmark, i andre europæiske lande eller til og med i Stormellemøsten, er det her problemer, som er knyttet stærkt til både den muslimske kultur og den politiske del af islam. Det er dér, de store problemer er. Vi kan se, også i Stormellemøsten, at den islamiske vækkelse jo har taget frihed og demokrati fra lande, som tidligere har været spirende demokratier og måske til og med har været i nærheden af noget, som kunne virke lidt vestligt.

Den islamiske vækkelse er et stort problem i Stormellemøsten, i Europa og ikke mindst i Danmark. Og det er et problem, ikke mindst i Danmark i de familier og i de miljøer, hvor man har børn, som vokser op, og unge kvinder, der vokser op med danske værdier og pludselig bliver tvangsgift med en fætter eller en slægtning fra et hjemland; kvinder, der bliver sat tilbage som måske 30-årige. Slut med, at du skal være på arbejdsmarkedet. Nu er det hjem bag kødgryderne, for det siger vores muslimske kultur, og hele resten af familien og slægten står bag os i presset for, at vi skal leve, som man gør i Stormellemøsten.

Kl. 13:25

Formanden (Søren Gade):

Hr. Christian Friis Bach.

Kl. 13:25

Christian Friis Bach (RV):

Tak for opremsningen igen. Det var ikke så meget det, jeg bad om. Jeg spurgte bare, om fru Pernille Vermund kunne overveje at karakterisere de lande eller de grupper som det, de er: ekstreme, autoritære og fundamentalistiske, når problemerne bliver omtalt, i stedet for blot at referere til en religion, som af millioner af mennesker i verden praktiseres fuldstændig fredeligt i ligeværdige og ligestillede ægteskaber uden vold og uden kriminalitet. Kunne fru Pernille Vermund overveje det i sine taler?

Kl. 13:26

Formanden (Søren Gade):

Ordføreren.

Kl. 13:26

Pernille Vermund (NB):

Jeg siger meget gerne, som jeg også sagde i talen, at der – heldigvis for det – jo er folk, der er kommet hertil fra Stormellemøsten, som er gode danske medborgere, har taget vores værdier til sig og lever, som de fleste gør i Danmark. Det ændrer ikke ved, at der i islam og særlig den politiske del af islam er totalitære træk, som gør, at det undergraver friheden og undergraver demokratiet, uanset hvor den her politiske del af islam vinder frem, og at der også i den muslimske kultur er nogle traditioner og nogle normer, som er meget langt fra de danske.

Kl. 13:26

Formanden (Søren Gade):

Tak for det. Der er ikke flere korte bemærkninger. Vi siger tak til fru Pernille Vermund, Nye Borgerlige, og det var den sidste ordfører i første runde. Jeg giver derfor nu ordet til udlændinge- og integrationsministeren.

Kl. 13:27

Udlændinge- og integrationsministeren (Kaare Dybvad Bek):

Tak for debatten her i dag. Næste år runder vi 60 år med gæstearbejdere, altså det, man engang kaldte fremmedarbejdere, i Danmark. Det var sådan, at tilbage i midten af 60'erne oplevet man på de sjællandske slagterier, at man ikke havde nogen medarbejdere til at slagte alle de svin, der kom ind, for folk ville hellere arbejde i de store byggerier i hovedstadsområdet, og for at sikre sig, at man i landbrugslandet Danmark ikke lod slagtesvin ligge udenfor og rådne i solen, så sagde man for første gang, at der nu skulle være mulighed for, at folk fra bl.a. Tyrkiet, Pakistan og Jugoslavien skulle kunne komme til Danmark for at arbejde på slagterierne. De første kom til Holbæk Svineslagteri, hvor min svigerfar lige var nyuddannet slagteriarbejder, og dengang betragtede man dem jo som nogle, der ville tage hjem igen. De stod ved midtflækkerne, som man dengang lige havde introduceret, og der oplevede man, hvordan de var gode kolleger. Men de spiste for sig selv, de levede for sig selv, de havde aldrig deres koner med nogen steder. De havde ligesom deres egen måde at være på, og det tænkte man ikke videre over som ansat på et svineslagteri på Sjælland tilbage i 60'erne.

Nu har vi så brugt 6 årtier på at prøve at få styr på den situation. Vi lavede en udlændingelov i 1983, som de facto gav alle, der havde lyst, mulighed for at få permanent ophold i Danmark. Vi havde familiesammenføringsregler, der de facto gav alle mulighed for at komme til Danmark. Det skabte udsigten til en social katastrofe, for mig at se, hvor man ikke alene ville undergrave den fælles kultur og den samhørighed, som vores samfund bygger på, men som også ville skabe nogle socialt meget ringere vilkår, særlig for dem, som har det svageste udgangspunkt.

Dem, som har betalt prisen for integrationen i Danmark, er jo først og fremmest familier fra arbejderklassen, familier på den københavnske Vestegn, i den vestlige del af Aarhus, i alle vores provinsbyer rundtomkring i vores almene boligområder. Det er dem, der oplever de kultursammenstød, som der er, i hverdagen. Det er dem, der oplever, at deres arbejdspladser bliver udfordret. De oplever konkurrence fra nogle, som vil arbejde til en langt lavere tarif end det, de selv er klar til. Derfor er det også, for mig at se, enormt vigtigt for at sikre samhørigheden, ikke mindst for dem, som har det dårligste udgangspunkt, som har de laveste lønninger, og som bor i de billigste boligområder, at vi har styr på, hvor mange der kommer hertil, og at vi stiller konkrete krav om, at dem, der er kommet hertil, opfører sig ordentligt og forstår, hvad det er for en kultur, vi er en del af.

Jeg tror også, vi må acceptere, at det er sådan. Så uanset hvordan vi laver vores politik herinde, er dem, der betaler prisen, dem, der i forvejen har det ringeste udgangspunkt i vores samfund, og derfor må udgangspunktet være fra nu af, at vi har en lav tilstrømning til Danmark, og at der er få nye mennesker, der hvert år skal integreres, fordi vi ved, hvem det er, der hvert år ender med at stå med regningen. Det er vores udgangspunkt i regeringen. Det synes jeg dagens debat har afspejlet på godt og ondt, nemlig at vi er enige om, hvad det er for nogle væsentlige og principielle spørgsmål, der er på spil her.

Der er selvfølgelig også uenigheder. Jeg tror egentlig, når jeg hører på de partier, der ligger til venstre for Socialdemokratiet, at hvis man førte deres politik, ville de ikke mene, at den skulle føres. Altså, hvis man gav fuldstændig grønt lys til, at Enhedslisten og Alternativet kunne sige, hvordan vores flygtningepolitik skulle indrettes, så tror jeg også, at man ret hurtigt ville ændre sin politik og sige, at det måske alligevel var for meget. Det er i hvert fald det indtryk, jeg sidder tilbage med. Men i et politisk miljø, hvor der er en bred konsensus om, at vi ønsker stramme regler, kontante krav, og at alle bliver en del af fællesskabet, kan man sådan opremse en variation, som man synes er vigtig, og man kan være en stemme, som også siger, at vi skal respektere alle, hvilket ingen jo er uenige i. Og det synes jeg fint at vi har plads til. Men jeg vil også tillade mig selv at konkludere, at hvis man fik sin vilje og man havde de 90 mandater, så tror jeg faktisk ikke, at man ville stå på det synspunkt. Så meget tiltro har jeg også til venstrefløjen her i Folketinget.

Kl. 13:32

Så vil jeg sige, at det er dejligt at opleve, hvor bred en opbakning der er. I Socialdemokratiet har vi jo tidligere efterlyst det, man kunne kalde et nationalt kompromis, og nu skal jeg lade være med at putte det begreb ned over det, for jeg er sådan set bare lykkelig for, at vi har en bred midte i det politiske spektrum, som mener de her ting, som altså står på Europas ydre grænser, som er bekymrede over for stor asyltilstrømning, som vil have, at folk, der ikke har lovligt ophold, skal vende hjem, og som mener, at kvinder og piger fra alle miljøer i Danmark skal have mulighed for at folde deres potentiale ud og blive kærester med dem, de vil, og have den seksualitet, som de nu ønsker sig. Det er jeg enormt glad for, og jeg synes også som en afslutning, måske, at jeg bare særlig vil sige tak til hr. Mohammad Rona for den personlige beretning og også minde om de nuancer, der er, og minde om, at det selvfølgelig også skal være sådan, at folk bliver behandlet lige, uanset hvilket udgangspunkt de kommer med.

Jeg tror, vi alle sammen kan sætte os ind i, at man nogle steder i sit liv har følt sig fremmed i et miljø, hvad enten det har været en uddannelsesinstitution, hvor størstedelen måske kommer fra en anden baggrund end den, man selv gør, eller om det har været steder, man er kommet til som politiker, og hvor man måske har været bange for, at man nu ikke siger de rigtige ting. Det er jo en følelse, som kan være enormt hæmmende, og der tror jeg det er vigtigt også at anerkende, at der er rigtig mange, som lægger alt det til side og tager del i vores samfund og tager uddannelser i hele spektret af vores uddannelsessystem, og som selvfølgelig er en del af vores demokratiske kultur og har deres rimelige plads i det fællesskab.

Så vil jeg som det sidste sige, at det næste store slag for mig står omkring den gruppe af folk fra særlig Mellemøsten og Nordafrika, som ikke er på arbejdsmarkedet, og som i alt for mange år ikke har været det. Der er stadig, selv om det går fremad – og det er jo en dejlig ting, at det gør det – en alt for at lav procentdel af kvinder fra nogle bestemte lande, som ikke er på arbejdsmarkedet, selv om de har masser af kompetencer at byde ind med. Det er sådan i det her land, at når man er et menneske med førlighed og man har hovedet i orden, skal man selvfølgelig gå på arbejde. Det er den arv, som vi alle sammen har fået fra hele den lutherske etik, som det her samfund bygger på. Alle skal bidrage; man kan ikke gå under radaren; alle skal have den forpligtigelse. Og det at gå på arbejde er ikke noget, som er en særlig ting, som folk bidrager med, eller som man skal gøre noget ud af, eller som er sådan et særlig stort bidrag eller noget specielt; det er bare noget, man gør. Det er det, som vi alle sammen er opdraget med, og sådan må det være.

Dem, der udfordrer det, udfordrer vores samfundsmodel som helhed, hvad enten det kommer fra folk, der mener, at man skal have borgerløn, eller det kommer fra folk, der mener, at kvinder med udenlandsk baggrund skal have lov til ikke at bidrage. Det er sådan, det er her i Danmark, og jo før folk kommer ud, jo bedre kommer vores integration til at virke. Det kan der ikke være nogen som helst tvivl om. Og jeg er glad for, at der trods indvendinger og uafklarethed nogle steder trods alt er så stor en opbakning til at sikre 37 timers arbejdspligt her i Folketinget, for det er et af de sidste store huller, der er, i den 60-årige kamp, vi nu har haft, for at sikre en ordentlig integration af folk, der kommer fra andre lande til Danmark. Det skal vi have lukket, og jeg tror, at når man kigger tilbage på det om 20 år, vil folk sige: Gad vide, hvorfor der var så mange forbehold i den debat. Hvorfor var der så mange, der vred deres hænder og havde svært ved at bide til? Hvorfor var det så svært for folk at gå ind på den fuldstændig simple og klare præmis, at alle i det her land, der har førlighed og har hovedet i orden, selvfølgelig skal møde op på arbejde og arbejde de timer, som folk nu gør? Der tror jeg man vil sige: Det var da egentlig mærkværdigt, at folk havde så svært ved at acceptere det grundlæggende vilkår.

Med de ord vil jeg sige tak for debatten. Jeg glæder mig til at holde traditionen ved lige og også til de efterfølgende spørgsmål.

Kl. 13:36

Formanden (Søren Gade):

Tak for det. Der er en række korte bemærkninger. Først er det fru Pernille Vermund, Nye Borgerlige.

Kl. 13:36

Pernille Vermund (NB):

Tak for det. Jeg vil gerne vende tilbage til det spørgsmål, jeg stillede ministeren indledningsvis, for det virkede på ministeren, som om jeg havde misforstået det. Når vi taler migration og migrationspres, er det jo sådan, at det henhører under ministeren, hvis ikke det bare handler om, at politiet skal stå ved grænsen, men hvis vi skal have en ny lovgivning, som sikrer, at vi kan sende folk til en asyllejr i et tredjeland eller til og med afvise folk, jamen så er det ny lovgivning, der skal til. Jeg har prøvet at finde ud af, hvad det er, ministeren og regeringen vil gøre helt konkret, når migranterne bevæger sig op mod Danmark. Hvad vil man gøre? Hvordan vil man på ministerens område sikre, at vi ikke står i samme situation som i 2015?

Kl. 13:37

Formanden (Søren Gade):

Ministeren.

Kl. 13:37

Udlændinge- og integrationsministeren (Kaare Dybvad Bek):

Det, vi grundlæggende ønsker, er jo et andet asylsystem, hvor der er det vilkår, at når du kommer til Danmark, bliver du overført til et sted uden for Europa, hvor du stiller dig op i en kø. I den kø bliver folk screenet. Har man behov for beskyttelse, får man mulighed for at få beskyttelse. Har man ikke behov for beskyttelse, kan man ikke komme videre derfra. Det er det, vi ønsker os.

Kl. 13:37

Formanden (Søren Gade):

Fru Pernille Vermund.

Kl. 13:37

Pernille Vermund (NB):

Jo, så langt er jeg med, og det var også det, man ønskede i 2018, men tiden går; det er 5 år siden, man præsenterede det her forslag. Socialdemokratiet har siddet i Statsministeriet i snart 4 år. Vi har altså et migrantpres mod Sydeuropa nu. Vi har et migrantpres nu. Lige om lidt er det sommer, og vi så, hvordan det i 2015 eskalerede lynhurtigt, fordi man ikke havde et svar. Der er jo ikke noget asylcenter i Rwanda. Der er ikke det, som Socialdemokratiet har talt om i 5 år. Hvad vil man gøre her og nu?

Kl. 13:38

Formanden (Søren Gade):

Ministeren.

Kl. 13:38

Udlændinge- og integrationsministeren (Kaare Dybvad Bek):

Det svarede jeg sådan set på, sidste gang ordføreren spurgte om det. Det, vi vil gøre her og nu, er at sørge for, at alle dem, der kommer, som ikke har noget lovligt asylgrundlag, bliver vendt rundt og kommer hjem til de lande, de kommer fra. Vi er et af de bedste lande i Europa til at sende folk hjem, når de ikke har noget asylgrundlag. Jeg får delegationer på besøg løbende fra en mængde europæiske lande, som siger: Gad vide, hvordan I lykkes med at sende folk retur på sådan en god måde? Kan I ikke fortælle os, hvordan vi gør det? Og den største og bedste forsikring for, at vi ikke får ubegrundede asylansøgere, er, at vi sender folk tilbage til der, hvor de kommer fra. Vi er nogle af de bedste i Europa til at gøre det.

Kl. 13:39

Formanden (Søren Gade):

Fru Pia Kjærsgaard, Dansk Folkeparti.

Kl. 13:39

Pia Kjærsgaard (DF):

Tak for det. Jo, men nu må vi jo se, hvor vi er om 20 år, minister. Det er jo måske ikke mig forundt, men det bliver lidt spændende, for udviklingen går altså i en skæv retning, uanset hvor meget ministeren så står og taler godt for sin syge moster. Og så må jeg sige – når ministeren så kigger ned på Alternativet og Socialistisk Folkeparti og siger, at det ikke er sikkert, at det er det rigtige, og at man måske kommer til at tænke over det – at ministeren jo selv har været der. Så ministeren må jo vide, hvad han taler om. Det er jo først i de senere år, at regeringen er begyndt sådan at forstå lidt af, hvad den her udlændingepolitik handler om.

Jeg greb lige fat i det, som ministeren indledte med, at dengang for 60 år siden, hvor det hele begyndte, der skulle folk ind på de forskellige arbejdspladser, bl.a. slagterierne. Jeg ved ikke, hvem der slagter svinene nu, det er i hvert fald ikke muslimerne. Det er jo stadig væk det problem, der er, at man ikke bare kan sige: De går ind alle vegne. For det gør de ikke, altså, bare vent!. Og i forhold til det, man kalder nyttejob, vil jeg sige: Lad os se, hvordan debatten bliver omkring det. For umiddelbart lyder det jo sympatisk, men der er rigtig mange job, som muslimerne ikke vil tage på grund af deres religiøse overbevisning.

Kl. 13:40

Formanden (Søren Gade):

Ministeren.

Kl. 13:40

Udlændinge- og integrationsministeren (Kaare Dybvad Bek):

Jeg vil sige, at hvis fru Pia Kjærsgaard sidder i Folketinget om 20 år, må det være en anden form for rekord. Jeg har ikke været medlem af andre partier. Jeg ved godt, det er blevet moderne at skifte, men jeg har kun været medlem af Socialdemokratiet, og hvis fru Pia Kjærsgaard kan finde nogen citater, hvor jeg argumenterer for en blød udlændingepolitik, vil jeg da meget gerne se det. Det kan jeg ikke umiddelbart huske.

Vi har sørget for de sidste 10 år, sammen med andre partier, der ligger på midten, borgerlige partier, at få styr på de her ting, også bedre, end dengang fru Pia Kjærsgaard var en meget, meget magtfuld person i dansk politik. Der er styr på at få folk ud af landet. Der er styr på, hvor mange der kommer til landet. Der er styr på, hvem der får indfødsret. Det er jo ikke som dengang næsten udelukkende folk fra Mellemøsten og Nordafrika, der får indfødsret. Det er et billede, der afspejler det danske samfund, som det er – de udlændinge, der bor her – og det vil sige, at det først og fremmest er europæere.

Kl. 13:41

Formanden (Søren Gade):

Fru Pia Kjærsgaard 

Kl. 13:41

Pia Kjærsgaard (DF):

Det er jo ikke rigtigt. Og hvad med de problemer, der er? Altså, det var dog utroligt, som Socialdemokratiet i den grad kan fornægte fortidens ugerninger. Det kan da godt være, at hr. Kaare Dybvad Bek med sin unge alder og ikke så mange år i Folketinget virkelig har gjort sit bedste, men jeg ved bare noget andet. Og derfor synes jeg, at Socialdemokratiet lige skal passe på med at rose sig selv helt op til skyerne og synes, at alt bare er okay og det bare er europæere. Men lad os håbe, uanset hvor vi er på det tidspunkt, at Danmark stadig væk er Danmark om 20 år. Nogle gange kan jeg desværre godt tvivle.

Kl. 13:41

Formanden (Søren Gade):

Ministeren.

Kl. 13:41

Udlændinge- og integrationsministeren (Kaare Dybvad Bek):

Man fristes jo helt til at citere det gamle digt af Valdemar Rørdam: Vi ved, at fjeld kan sprænges, og tvinges kan en elv, men aldrig kan et folk forgå, som ikke vil det selv. Det synes jeg jo siger noget om det, der er sket i Danmark, og som sker i mange andre lande, hvor man siger: Vi har en kultur, vi holder af, og den ønsker vi at bevare. Det synes jeg sådan set der er stor opbakning til her i Folketinget i dag også.

Kl. 13:42

Formanden (Søren Gade):

Tak for det. Hr. Christian Friis Bach, Radikale Venstre.

Kl. 13:42

Christian Friis Bach (RV):

Tak til ministeren for gode svar, synes jeg, og meget ordentlige, gode budskaber. Men jeg hæftede mig ved én ting, og det var faktisk ikke Radikale, det gik ud over. Ministeren sagde det her lidt hypotetiske med, at hvis Enhedslisten og Alternativet selv oplevede den politik, de gik ind for, så ville de ikke gå ind for den mere. Så det kunne jeg godt tænke mig at bore lidt i og spørge ministeren: Hvis ministeren nu selv oplevede den politik, som ministeren går ind for, ville han så stadig væk gå ind for den? Og jeg vil spørge helt konkret. Nu er ministeren jo godt og lykkeligt gift, ved jeg, men hvis ministeren ikke var det og f.eks. på en rejse til udlandet, lad os sige til Rwanda, blev forelsket og gift og derefter ikke kunne bo med sin ægtefælle i Danmark og måske måtte gå af som minister og flytte til Tyskland, ville ministeren så stadig væk gå ind for den politik?

Kl. 13:43

Formanden (Søren Gade):

Ministeren.

Kl. 13:43

Udlændinge- og integrationsministeren (Kaare Dybvad Bek):

Så skulle jeg finde en partner under 24 år, selvfølgelig, i Rwanda. Jeg tror, jeg nogenlunde kan bestå kravene for familiesammenføring, men jeg er med på, at der har været skøre sager. Det erkendte vi allerede i den gamle regering. Det er noget, vi er på vej med at lave lovforslag på, fordi vi ser folk, som bliver klemt i det her. Og jeg tror, det er vigtigt at spole tiden tilbage til netop 00'erne, da man lavede familiesammenføringsreglerne. Der var det jo også en erklæret hensigt fra den daværende regering af Venstre og Konservative, at det ikke måtte ramme danskere, der finder en ægtefælle i udlandet. Altså, det skulle være for at stoppe alle de her pro forma-ægteskaber, og hvad der ellers var. Og det tror jeg da er vigtigt at holde fast i. Nu nævnte jeg ikke De Radikale, det kunne jeg godt have gjort, men jeg vil sige, at jeg mener det meget ærligt, altså at hvis man havde en politik som f.eks. i Sverige, hvilket jo ville have været resultatet, hvis man havde fulgt det, som Enhedslisten og Alternativet og måske også De Radikale har stemt for gennem årene, så tror jeg, man ville sige: Arh, det her er gået for vidt.

Kl. 13:44

Formanden (Søren Gade):

Hr Christian Friis Bach.

Kl. 13:44

Christian Friis Bach (RV):

Jeg vil gerne komme med den erkendelse, at vi selvfølgelig også har udviklet vores politik over tid og i erkendelse af nogle af de fordringer, vi har haft. Men mere konkret og knap så polemisk, vil jeg spørge: Kunne det så ikke give god mening, at vi simpelt hen tilsluttede os EU-reglerne, når det gælder ægtefæller og familiesammenføring? Altså at man skal kunne forsørge sin partner, at man ikke må være kriminel, og så kan man bo med den, man elsker, i det EU-land, hvor man gerne vil? Det ville jo gøre det meget enkelt, og man ville undgå de her uheldige sager, hvor et australsk-tysk ægtepar kan flytte til Danmark, men et dansk-australsk ægtepar ikke kan. Ville det ikke give god mening at tilslutte os EU-reglerne?

Kl. 13:45

Formanden (Søren Gade):

Ministeren.

Kl. 13:45

Udlændinge- og integrationsministeren (Kaare Dybvad Bek):

Jeg kender ikke specifikt EU-reglerne i detaljer. Men jeg vil umiddelbart sige, at jeg synes, det er godt, at vi har stramme regler for familiesammenføring. Man kan se det med 24-årsreglen, som jo også er familiesammenføring, hvordan den har virket positivt i forhold til at sørge for, at folk også gifter sig med nogen, der bor her i landet, i stedet for at man nødvendigvis altid skal giftes med nogen, der kommer fra ens hjemland. Og det tror jeg er sundt. Men med det sagt er jeg jo enig i, at vi har nogle knaster, der skal slibes ned, og det kommer vi med et forslag på inden alt for længe.

Kl. 13:45

Formanden (Søren Gade):

Fru Susie Jessen, Danmarksdemokraterne.

Kl. 13:45

Susie Jessen (DD):

Tak. Ministeren skal roses for hans gode fortællergen – vi sidder jo alle sammen her drømmer os tilbage til fabrikkerne eller slagterierne i 1960'erne, hvor de alle sammen sad i kantinen og sad hver for sig og ikke havde deres koner med og sådan nogle ting. Men jeg synes også nogle gange, at Socialdemokratiet har en tendens til at lave lidt om på historien og på, hvordan det rent faktisk var. Jeg tror, vi er nogenlunde jævnaldrende, men jeg kan godt huske Thorning-Østergaard-tiden, og den var ikke rar – der var rigtig mange udlændingelempelser til stor skade for Danmark. Og det var først meget sent, at Socialdemokratiet faktisk adopterede Dansk Folkepartis udlændingepolitik på baggrund af nogle fokusgrupper, de havde lavet.

Men når det er sagt, vil jeg bare lige påpege det her med Rwanda. For vi kan godt være enige om, at alle de her stramninger betyder noget for helheden, altså hvor mange folk der søger hertil, og der har man jo parkeret Rwandaløsningen i EU nu. Først sagde ministeren, at det kunne blive en realitet inden for et år – det sagde han før valget. Så var det 5 år, og nu vi ved jo slet ikke, om det kommer til at ske. Så er ministeren ikke enig i, at det her er den forkerte vej at gå, hvis vi gerne vil passe på Danmark?

Kl. 13:46

Formanden (Søren Gade):

Ministeren.

Kl. 13:46

Udlændinge- og integrationsministeren (Kaare Dybvad Bek):

Jeg tror grundlæggende på, at det at stoppe asylsystemet vil være bedst at gøre sammen med andre europæiske lande. Den bedste måde at gøre det på vil jo være på EU-plan, altså at vi sørger for, at der ikke er nogen, der kan komme over Middelhavet støttet af menneskesmuglerne, hvor mange dør undervejs; at vi siger, at alle, der vil ind i Europa, må stille sig op i den kø, der er et sted, og så må man sige, at dem, der har behov for beskyttelse, så bliver fordelt på den måde, som nu giver mening. Altså, det er en meget mere retfærdig model – det er en model, som mange andre vestlige lande enten arbejder med eller nærmest allerede har, og der tror jeg, at udgangspunktet for vores idé dengang i 2018 var at lave det fælleseuropæisk.

Jeg er enig i, at det selvfølgelig har et længere aftræk, end hvis man lavede en rent dansk løsning, men det er også en bedre løsning, end hvis man lavede en dansk løsning. Og det, vi ser i øjeblikket, er, at der er en række europæiske lande – også lande, som vi normalt sammenligner os med; på det seneste eksempelvis Holland – som siger: Det her synes vi faktisk er en god idé. Altså, lad os prøve at se, om vi kan lave det på EU-plan, ligesom man gjorde med Tyrkiet i 2016.

Kl. 13:47

Formanden (Søren Gade):

Fru Susie Jessen.

Kl. 13:48

Susie Jessen (DD):

Men er ministeren ikke også enig i, at man lidt stikker sine vælgere blår i øjnene, når man inden valget står og siger, at man kan finde en løsning inden for ét år – altså en national løsning – og at man efter valget står og svinger lidt mellem, om det er 5 år, eller om det overhovedet kan lade sig gøre? Vi hører også nede fra EU, at der er mange, der ikke er med på den her vogn.

Så spørgsmålet er, om det overhovedet bliver til noget. Altså, er det ikke at love sine vælgere for meget før valget, men at der så er kommet nogle partier med, bl.a. Moderaterne, der har en helt anden tilgang til det her, og som har fået lidt for meget at skulle have sagt?

Kl. 13:48

Formanden (Søren Gade):

Ministeren.

Kl. 13:48

Udlændinge- og integrationsministeren (Kaare Dybvad Bek):

Altså, jeg tror ikke, der er nogen, der har stemt på Socialdemokratiet, som er i tvivl om, at vi gerne vil det her. Og jeg vil sige, at man godt kan aflæse i sin indbakke, når folk er sure over noget, og når man går ned ad Ahlgade i Holbæk, får man det også at vide, hvis der er noget, vi har gjort, som folk synes er råddent. Så er det ikke sådan, at de har svært ved at formulere det. Og jeg vil sige, at det ikke er det, jeg oplever. Det kan så være, at Danmarksdemokraterne kommer til at skovle socialdemokratiske vælgere ind, for spørgeren har ret, men det er ikke min oplevelse.

Kl. 13:49

Formanden (Søren Gade):

Hr. Kim Edberg Andersen fra Nye Borgerlige.

Kl. 13:49

Kim Edberg Andersen (NB):

Tak for det. Man kan sige meget om ministeren, men jeg tror, det kommer fra et godt hjerte, men meget af det bliver også sådan en omgang rundesnak, når ministeren bliver stillet spørgsmål.

Jeg vil godt vende tilbage til et tidligere spørgsmål, der blev stillet. Ministeren siger, at når de kom til grænsen, løste vi det ved lige at behandle deres sag og sende dem hjem. Men er det så ikke rigtigt forstået, at det, der kommer til at ske, altså det, der bliver resultatet af det, såfremt der kommer en flygtningestrøm som i 2015, igen er lejre herhjemme, centre med dem, indtil deres sager er færdigbehandlede? Og hvis vi fortsætter ud ad den tangent: Når sagerne så er færdigbehandlede, sender vi dem ikke hjem, for det har de ikke lyst til. For det er jo det, der er holdningen nu og har været det siden 2015. Der er sag på sag, hvor folk ikke sendes hjem, fordi de ikke har lyst til det. Der er ikke noget hegn, der er ingenting, og vi skal behandle sagerne.

Er det ikke rigtigt forstået, at det, som ministeren siger nu, er nøjagtig det samme som det, der skete i 2015: en masse snak, som ender i lejre?

Kl. 13:50

Formanden (Søren Gade):

Ministeren.

Kl. 13:50

Udlændinge- og integrationsministeren (Kaare Dybvad Bek):

Nej. Det, jeg siger nu, er ikke det, der blev sagt i 2015, og det er særlig ikke det, som blev gjort i 2015. Den situation, der var dengang, var en situation, hvor vi havde svært ved at sende folk hjem, og hvor der ikke var en samlet vej, fra man får en afvisning i Flygtningenævnet, og til man kommer hjem. Det er det, vi har gjort nu. Det er derfor, jeg uge for uge modtager delegationer fra stort set alle andre europæiske lande, som spørger mig, hvordan vi er lykkedes med at få folk sendt hjem, og hvorfor vi kan sende folk hjem til nogle lande, som mange andre har enormt svært ved at sende folk hjem til. Det er jo det, der er essensen af det.

Essensen er, at herinde i Folketinget beslutter vi nogle ting omkring, hvem der har lov til at blive i Danmark, og hvis man synes, det er for mange eller for få, kan man gå herned og stemme noget igennem. Men det må jo ikke være sådan, at når man har vedtaget noget herinde, er der en bagvej, som handler om, at vi gør det særlig bekvemt, eller at hvis folk venter længe nok, kan de få en opholdstilladelse alligevel. Det skal besluttes demokratisk. Det må være det, der er udgangspunktet, og det kan jeg heller ikke forestille mig Nye Borgerlige er uenige i.

Kl. 13:51

Formanden (Søren Gade):

Hr. Kim Edberg Andersen.

Kl. 13:51

Kim Edberg Andersen (NB):

Nej, nej, og det forklarer selvfølgelig også en masse. For hele dagen i dag er gået med at fortælle om alle de her problemstillinger. Der er rigtig mange, der har fortalt om de problemstillinger, vi har med dem, der allerede er kommet, i 2015 og tidligere. Nu siger ministeren så, at vi herinde demokratisk kan vælge, om der er for mange eller få, og så må man jo konkludere, da vi ikke kan få en eneste ting at vide om, om der kommer hegn, eller hvad ministeren har tænkt sig at gøre, hvis der kommer en ny flygtningestrøm, at på trods af al den gode snak og den der lidt rundesnak, der foregår herinde, lige så snart politikere går på talerstolen, mener Socialdemokraterne teknisk set, at vi har for få.

Kl. 13:51

Formanden (Søren Gade):

Ministeren.

Kl. 13:51

Udlændinge- og integrationsministeren (Kaare Dybvad Bek):

Nej, jeg mener ikke, at vi har for få, men jeg mener også, at hvis ordføreren ser på det generelle billede i Europa lige nu, er det svært at finde et land, der har bedre styr på det, end vi har; det er det. Altså, vi repatrierer 400-500 om året, og vi har 1.000-1.400, der får asyl. De tal kan du stort set ikke finde nogen i Europa der ikke gerne ville bytte med, og det er det billede, der er det generelle. Så er det rigtigt nok, at selvfølgelig er der altid en risiko for, at der kommer flere til landet, men vi har helt anderledes styr på det, end vi havde i 2015. Det kan der ikke være nogen som helst tvivl om.

Kl. 13:52

Formanden (Søren Gade):

Der er ikke flere korte bemærkninger, så vi siger tak til udlændinge- og integrationsministeren. Fru Pia Kjærsgaard, Dansk Folkeparti, har bedt om ordet i anden runde.

Kl. 13:52

(Ordfører for forespørgerne)

Pia Kjærsgaard (DF):

Sådan er det. Vi har alle sammen oplevet det før. Den her debat er sådan en fredagsdebat, og det er vel egentlig meget godt. Det tror jeg faktisk at det er. Vi er helt afslappede efter ugens hårde ræs og skal på weekend og sådan noget, så vi har det rigtig godt med at bruge de her mange timer på en meget væsentlig debat.

Men lad mig bare sige som indledning, at jeg altså indimellem synes, at Socialdemokratiet laver noget historieforfalskning. Det kan ikke nytte noget, at hr. Kaare Dybvad Bek sidder og ryster på hovedet, for det gør man. Altså, lad mig bare minde om, at i den her uge lavede en ret højtstående socialdemokrat – jeg formoder, at han stadig væk er socialdemokrat – hr. Henrik Sass Larsen, en udmærket kronik, hvori han faktisk påpegede, at hvis ikke det havde været for Søren Krarup – jeg tror ikke, at han nævnte Jesper Langballe, men det vil jeg gerne gøre – og Ole Hasselbalch, ville tingene havde set anderledes ud. Så undlader jeg i al beskedenhed at inkludere mit eget parti i den debat. Men jeg vil godt sige, at det er fuldstændig rigtigt. Hvis ikke der var sket det, der skete for nogle år siden, og vi ikke var begyndt på den debat, havde Socialdemokratiet stadig væk været, hvor Radikale Venstre er i dag. Det er jeg ret overbevist om. Det er bare sagt, så det også står i Folketingets forhandlinger.

Der er jo sagt rigtig, rigtig mange gode ting i den her debat – helt sikkert – og den har jo bevæget sig lige fra at handle om migrantkrise til værdier med hensyn til svømmehaller, halalslagtninger, hårdere straffe, og jeg ved ikke hvad. Den har været vidt omkring, og det er jo også et kæmpe område. Hvis vi nu tog os en lillebitte smule sammen og kom med nogle konkrete tiltag, kunne det være, at vi bare kunne komme en lillebitte smule videre. For det føler jeg faktisk ikke at vi er kommet i dag. Vi har bare vendt debatten. Der har været mange gode bemærkninger. Der har været mange gode indlæg. Et eller andet sted tror jeg, at vi alle sammen er klar over sagens alvor.

Men lad os sige, at vi nu sagde, at der skulle være hårdere straffe for vold; obligatorisk kristendomsundervisning i folkeskolen for alle,der er med i den danske folkeskole; forbud mod hovedtørklæder i det offentlige rum; mere støtte til at rejse hjem, så når man er rejst, er man rejst, og så man kan ikke vende tilbage igen – så er man vendt tilbage til hjemlandet med god støtte fra det danske samfund; ikke mere udenlandsk finansiering af moskéer. Lad os sige, at vi lukkede islamiske friskoler, lavede asylstop for Mellemøsten og Nordafrika. Hvis vi kunne komme de skridt videre, ville meget se anderledes ud. Så tror jeg faktisk, at man også via lovgivning og konkrete initiativer og ikke bare snak kunne komme videre.

Jeg mener det faktisk alvorligt. Jeg mener, at vi er i et spor, som vi skal væk fra, og hvor der er for mange problemer, som også statsministeren på den hårde måde kom ind på i talen. Det var en god tale. Men, statsminister, vi har hørt det før. Vi har hørt den der før om folk med dynejakkerne på og guldkæderne om halsen. Vi har hørt det før, men der sker ikke rigtig noget, og det er det, der ærgrer mig rigtig meget. Jeg synes, at det er ærgerligt.

Nu er vi da kommet dertil, at man siger, at antallet i hvert fald betyder noget. Alligevel må man jo bare sige, at vi er der, hvor vi i den her generation kan være de gode og tage imod og gemme os bag såkaldt medmenneskelighed og ikke mindst konventioner. Blandt ordførerne her i partierne mangler vi rigtig meget et opgør med konventionerne.

Hvad så med fremtidens generationer? Er det så dem, der skal sige: Nu har vi nået antallet for, hvor mange vi kan modtage? Eller er det generationen efter dem? Før eller siden må antallet jo være nået, og dermed er der nogen, der skal sige stop. Her synes vi i Dansk Folkeparti, at vi faktisk er de gode, for vi kerer os om Danmark. Det gør vi ikke bare nu, men også i fremtiden og for de nuværende og kommende generationers skyld.

Vi er der, hvor unge forældre lige undersøger, når deres barn skal i folkeskolen, hvad det er for en skole, hvad det er for nogle klasser, og hvor mange med anden etnisk baggrund der er. Tør vi sende Ole, Peter, Marianne, Kirsten, eller hvad børn nu hedder nu til dags, af sted? Der er mange, der igen hedder det, og det er en god ting, at de gamle navne kommer frem. Tør vi det? Altså, vi er der, hvor man, når man skal leje en lejlighed, går ind og kigger på listen i opgangen og ser, hvad det er for nogle navne på dem, der bor her. Så er vi jo ude et sted – og jeg ved, at det sker – hvor vi ikke rigtig kan være os selv bekendt.

Dem, der selv siger, at de er gode, udskyder beslutningen om at sige stop. De overlader ansvaret til deres børns generationer, som dels må betale prisen for, at vores generation ikke sagde stop, dels må være dem, der siger: Stop, nu er antallet nået. Ikke at gøre noget nu er et eklatant svigt. For indvandringen er vores samfunds allerstørste problem, og vi er dem, der skal tage et ansvar og sige stop. Tak.

Kl. 13:58

Formanden (Søren Gade):

Der er ingen korte bemærkninger. Vi siger tak til fru Pia Kjærsgaard, Dansk Folkeparti.

Der er ikke flere, der har bedt om ordet, og derfor er forhandlingen sluttet.

Afstemning om de fremsatte forslag til vedtagelse vil som allerede nævnt først finde sted tirsdag den 2. maj 2023.

Det næste punkt på dagsordenen er:

2) 1. behandling af lovforslag nr. L 108:

Forslag til lov om ændring af lov om almene boliger m.v. og lov om leje af almene boliger. (Tilskud til midlertidig huslejenedsættelse i visse almene boligafdelinger).

Af social- og boligministeren (Pernille Rosenkrantz-Theil).

(Fremsættelse 12.04.2023).

Kl. 13:58

Forhandling

Formanden (Søren Gade):

Forhandlingen er åbnet. Første ordfører er hr. Thomas Monberg, Socialdemokratiet.

Kl. 13:59

(Ordfører)

Thomas Monberg (S):

Det er lidt af en debat at komme efter her min anden gang på talerstolen, må man sige. Jeg vil gerne indlede med at nævne et tal, og det er 7,7 pct. Det er så meget, forbrugerpriserne steg i 2022. Det er en konsekvens af den tårnhøje inflation, der har raseret igennem hele Europa.

Inflation rammer utrolig skævt og giver utrolig mange følger for de hårdest ramte familier i vores samfund. Det tror jeg at vi er mange der er enige om. Heldigvis deler mange partier herinde min, Socialdemokratiets og regeringens holdning. Derfor er jeg utrolig glad for, at vi kan hjælpe disse mennesker. Vi står her i dag og har dette lovforslag på dagsordenen for at hjælpe familier og enlige. For bliver en person eller en familie først udsat af en almen bolig, er fremtidsudsigterne dystre. Familier med børn kan ende i hjemløshed eller med tvivlsomme boligforhold med andre ting til følge som skoleskift, at miste venner og, ja, endnu flere og værre ting, der kan traumatisere børn og familie.

Lovforslaget foran os handler konkret om udmøntning af nogle af de midler, der indgik i aftalen om inflationshjælp fra februar tidligere i år. Det drejer sig om prioriteringen er 350 mio. kr. fra Landsbyggefonden, der skal gå til midlertidige huslejenedsættelser i de hårdest ramte almene boligafdelinger, hvor lejerne har lave indkomster og lave rådighedsbeløb. Lovforslaget er en justering af de regler, som Landsbyggefonden giver huslejenedsættelser efter, således at Landsbyggefonden kan støtte med de aftalte 350 mio. kr. plus 10 mio. kr. til økonomisk rådgivning af udsætningstruede lejere.

Vi skal huske, at huslejenedsættelser ikke kun er en direkte fordel for de mest udsatte beboere, der nu får mere ro om deres boligsituation og hverdag. For dette lovforslag er ligeledes med til at modvirke risikoen for, at der sker en stigning af udsættelser i almene boligafdelinger. For en udsættelse af en lejer betyder typisk, at boligafdelingen vil opleve stigende udgifter, som de andre beboere i afdelingen er med til at dække. Det her er ikke første gang, vi tager afgørende skridt for at hjælpe danskere i en svær situation. Vi har gjort det før, både med ældrechecks, huslejeloft og meget mere. Det er noget, der udligner inflationens konsekvenser, og som vi i Socialdemokratiet er stolte af.

Vi står i en tid, hvor udefrakommende kriser vender op og ned på vores hverdag. Og i tider som disse skal vi vise solidaritet, sammenhold og handlekraft. Det viser vi med dette lovforslag, som giver en håndsrækning til de lejere, som er hårdest ramt af inflationen. Derfor skal der også lyde en stor tak til alle de partier, der har været med til at løfte den her opgave og forhandle det her igennem. På grund af dette kan jeg klart sige, at Socialdemokratiet støtter dette forslag. Tak for ordet.

Kl. 14:02

Formanden (Søren Gade):

Tak for det. Der er korte bemærkninger. Først er det hr. Pelle Dragsted, Enhedslisten.

Kl. 14:02

Pelle Dragsted (EL):

Tak for det. At mange lejere derude, både i det private og i det almene, er hårdt presset, tror jeg vi alle sammen er enige om, og at det også er en rigtig god idé at komme med en hjælpende hånd. Men hvorfor er det de fattigste lejere med de laveste indkomster i det her land, der selv skal betale for den her støtte, som man jo snupper fra Landsbyggefonden? Landsbyggefonden er jo bygget op af lejernes egne huslejeindbetalinger. Når vi f.eks. hjælper folkepensionister, førtidspensionister og andre, gør vi det jo i fællesskab over skatten, så de bredeste skuldre bærer det tungeste læs, men med det her lovforslag lader man sådan set de smalleste skuldre bærer det tungeste læs, nemlig ved, at lejerne selv skal finansiere det, og vi ved, at dem, der bor i de almene boliger, er nogle af dem med de allerlaveste indkomster i Danmark. De skal så selv finansiere hjælp til sig selv – hvorfor det?

Kl. 14:03

Formanden (Søren Gade):

Ordføreren.

Kl. 14:03

Thomas Monberg (S):

Tak for spørgsmålet, hr. Pelle Dragsted. Landsbyggefonden handler jo også om at hjælpe, også med huslejeændringer og andre ting. Det har jo været gjort tidligere med andre beløb, men her er det jo netop deres egne penge, som du siger. Det er Landsbyggefondens penge, der går til at skulle hjælpe her, og det synes jeg sådan set er fornuftigt nok, altså at vi ikke tager pengene fra andre, når der er en mulighed her i forhold til Landsbyggefonden.

Jeg kan læse i høringssvaret, at man faktisk også synes, det er nogenlunde fornuftigt, at vi gør det her. Der har man selvfølgelig også nogle ting i forhold til det, men jeg synes faktisk ikke, det er så negativt, at vi giver dem muligheden for det her med den her lovændring, fordi de netop kan støtte deres egne beboere. For jeg ser det faktisk ikke kun sådan, at det er de svageste, der bor i alment boligbyggeri i dag. Jeg ser faktisk, at der er rigtig mange forskellige mennesker, der bor der, men her kan vi hjælpe nogle af dem i de almene boliger, som er mest udsætningstruede.

Kl. 14:04

Formanden (Søren Gade):

Hr. Pelle Dragsted.

Kl. 14:04

Pelle Dragsted (EL):

Jeg tror ikke, jeg snakker om svage. Jeg synes ikke, at man er svag, fordi man har en lav indkomst; man er bare uheldig. Men det her er lidt mærkeligt, for ville ordføreren også være tilhænger af, at vi tager penge fra grundejerne til investeringsfonden, når vi f.eks. giver støtte til folkepensionister, eller skal vi ind og have fat i andelsboligernes friværdier og andelskroner, hvis vi skal hjælpe studerende? Vi har lavet en lang række hjælpepakker, og dem har vi alle sammen båret i fællesskab over skatten, som jo er progressiv og derfor betyder, at dem med de bredeste skuldre bærer det tungeste læs. Hvorfor skal hjælpen til lejerne tages fra deres egen opsparing?

Kl. 14:05

Formanden (Søren Gade):

Ordføreren.

Kl. 14:05

Thomas Monberg (S):

Det var ikke meningen, jeg ville sige »svage«. Det må ordføreren meget undskylde. Det var ikke det, jeg mente. Jeg mente måske også »mindre bemidlede« på den måde, at jeg netop ikke synes, at det her er en gruppe, hvor alle sammen er mindre bemidlede. Jeg synes jo, det er fornuftigt, at de inden for deres egen ramme kan støtte hinanden, hvilket netop er det, Landsbyggefonden er bygget op på. Det er jo en social ordning, hvor man hjælper hinanden i boligforeningerne rundtomkring. Det er jo netop også den måde, det sker på, med renoveringspuljen og andre ting, og det har vi jo fået svar på i de her spørgsmål, som også ligger i materialet, nemlig at det ikke kommer til at ramme økonomien i forhold til det her. Så jeg synes faktisk, at det her er en rigtig fornuftig måde at finansiere det her på.

Kl. 14:06

Formanden (Søren Gade):

Hr. Sigurd Agersnap, Socialistisk Folkeparti.

Kl. 14:06

Sigurd Agersnap (SF):

Tak for det, og tak til ordføreren for talen og gennemgangen af formålene med det her lovforslag. Dem deler vi jo helt i SF. Der er behov for inflationshjælp og særlig huslejestøtte til mange af de beboere i almene boliger, som ellers har det svært. Men der er ét element af lovforslaget, jeg gerne vil spørge om Socialdemokratiets holdning til, og det er det tilbageløb, der er til de offentlige finanser. Man bruger 350 mio. kr. af Landsbyggefondens midler, men der står også i lovforslaget, at man regner med, at 80 mio. kr. af dem kommer tilbage gennem kommunerne og til sidst ender i statskassen. Det er altså lejernes penge, som i sidste ende ender inde i statskassen. Det er jo en eller anden form for inflationshjælp til staten, og det er vi meget kritiske over for i SF. Men hvad er Socialdemokratiets holdning til det? Kan man finansiere inflationshjælp til staten gennem Landsbyggefonden?

Kl. 14:07

Formanden (Søren Gade):

Ordføreren.

Kl. 14:07

Thomas Monberg (S):

Jeg ville gerne have haft, at vi havde diskuteret det her i forhandlingerne, hr. Sigurd Agersnap, for jeg synes – undskyld – at det at komme med det nu er sådan lidt sært. For det var jo en del af den forhandling, vi havde, og det har været rimelig klart fra starten, at det var det her, der ville ske. Hvis vi fører det her tilbage, vil beløbet, som vi støtter med, jo falde. Så jeg synes faktisk, at den her finansiering er fornuftig på den måde, vi gør det. Ellers skulle SF have fundet de 80 mio. kr., som jo er regnet ind. Så skulle vi have fundet dem i forhandlingen, så det her tab, som du snakker om, var dækket.

Kl. 14:08

Formanden (Søren Gade):

Hr. Sigurd Agersnap.

Kl. 14:08

Sigurd Agersnap (SF):

Det er desværre ikke rigtigt, for når man læser inflationsaftalen og kigger på økonomioversigten, står der helt tydeligt, at der ikke er noget provenu for statskassen ved den her model fra Landsbyggefonden. Det, som man jo så fremlægger her fra Boligministeriet, er et provenu på 80 mio. kr., der går ind i statskassen. Det er helt almindelig praksis i Finansministeriet, at hvis man laver et initiativ og pengene havner i statskassen, fremgår det af økonomioversigterne. Så det er ikke det, der er aftalt i inflationsaftalen. Og jeg vil sige: Det er rigtigt, at jeg kunne have gjort ordføreren opmærksom på det tidligere. Det ville jeg gerne. Jeg har gjort ministeren opmærksom på det over snart flere uger, og jeg tænker jo selvfølgelig, at man snakker sammen.

Kl. 14:08

Formanden (Søren Gade):

Ordføreren.

Kl. 14:08

Thomas Monberg (S):

Den bekymring har jeg fået i dag fra dig. Det, jeg taler med både ministeren og også de rådgivere, der er på det her område, om, er, at det er den måde, det foregår på. Når man skal give et tilskud på den måde, er det jo det beløb, man regner ud fra, altså hvordan og hvorledes og hvilken økonomi, der er i det her. Så jeg ser ikke noget problem i det. Men vi må jo tage snakken senere, hvis det er et kæmpe problem. Men jeg ser det her som en naturlig del af den her aftale.

Kl. 14:09

Formanden (Søren Gade):

Fru Sascha Faxe, Alternativet.

Kl. 14:09

Sascha Faxe (ALT):

Tak for ordet. Der er ligesom to ting i det her. Den ene er, at vi også i Alternativet har været med til at sige ja til, at vi tager nogle penge fra Landsbyggefonden og sender den her vej. Det var vi kritiske omkring, men vi siger også, at indimellem må man gøre nogle ting, du ved, for at nå et sted hen. Det andet er: Anerkender ordføreren ikke, at de her 80 mio. kr., som SF også taler om, jo er en reel tilbageførsel, som ikke er skrevet i det her. Så det vil sige, at det ikke er der, hvor vi siger, at det er huslejehjælp. Men når man laver den der anden ting, tager man jo reelt med et mellemstop de her penge og fører over i statskassen.

Kl. 14:10

Formanden (Søren Gade):

Ordføreren.

Kl. 14:10

Thomas Monberg (S):

Men det er jo helt naturligt, at der, når vi giver en ydelse til nogle mennesker ud fra den indtægt, de har, og vi så går ind og sætter en tilskudsordning som den her i gang, vil være nogle mennesker blandt dem her, hvor det her går tilbage, fordi de lige pludselig har en højere indtægt eller ydelse eller et eller andet. Så det er jo meget naturligt, at de her penge arbejder på den måde, fordi det jo netop er et ekstraordinært tilskud, vi giver nu. Så det er jo meget naturligt, når man udregner det ud fra, hvad den enkelte har i privatøkonomien.

Kl. 14:10

Formanden (Søren Gade):

Fru Sascha Faxe.

Kl. 14:10

Sascha Faxe (ALT):

Det anerkender jeg fuldt ud, men nu taler jeg om de penge, som man så bruger på at sætte boligydelsen, som man i dag giver fra det offentlige, ned. Så vi har nogle penge, som vi giver fra det offentlige – normalt – og nu vælger vi at tage 80 mio. kr., vi normalt som statskasse skulle give til nogle borgere, fra en pulje, som egentlig er vores egen boligopsparing, os, der bor alment, og som vi giver til hver måned, og på den måde laver vi jo en indirekte bro fra vores pengepung og over i statskassen.

Kl. 14:11

Formanden (Søren Gade):

Ordføreren.

Kl. 14:11

Thomas Monberg (S):

Jeg tror, jeg har svært ved at sige det anderledes, end jeg gjorde før, men det bliver i hvert fald ikke 80 mio. kr., for jeg er orienteret om, at 70 pct. er fra staten og 30 pct. er fra kommunerne. Så alle 80 mio. kr. ender ikke i statskassen. Men det ender med et mindre forbrug i staten og i kommunerne, som du nævner, og det er konsekvensen af det her, og det har vi jo vidst, da vi gik ind i den her forhandling, og da vi kiggede på det her. Det er i hvert fald ikke noget, jeg ikke har været bevidst om. Der er måske nogle teknikaliteter, jeg har været lidt i tvivl om, men ellers har jeg været helt klar bevidst om, at det var det her, der skete. For når man netop giver noget ekstraordinært, er der nogle ydelser, som vil ændre sig. Og sådan er det jo.

Kl. 14:12

Formanden (Søren Gade):

Tak for det. Der er ikke flere korte bemærkninger, og så siger vi tak til hr. Thomas Monberg fra Socialdemokratiet. Inden jeg giver ordet til fru Heidi Bank fra Venstre, vil jeg bare lige som en generel bemærkning sige, at vi skal erindre hinanden om ikke at bruge direkte tiltaleform.

Så byder jeg velkommen til fru Heidi Bank fra Venstre.

Kl. 14:12

(Ordfører)

Heidi Bank (V):

Tak for det, formand. Så må jeg se, om jeg kan overholde det, men jeg skal gøre mit bedste. Det lovforslag, vi behandler i dag, er et delelement af den inflationshjælpepakke, et meget bredt flertal i Folketinget indgik i februar måned. Det er en aftale, jeg gerne vil kvittere for. Aftalen er et kompromis, der langtfra løser alle konsekvenser af en tårnhøj inflation – den højeste, vi har set i 40 år. Men det var nu heller ikke intentionen, at aftalen skulle løse alt, for det vil blot skubbe til inflationen og forlænge pinen. Hensigten har været at hjælpe dér, hvor det rammer hårdest, nemlig hos de mennesker, der står med mindst og uden buffer til at klare de ekstra prisstigninger på snart sagt alt.

De 350 mio. kr., der prioriteres med dette lovforslag fra Landsbyggefonden til ekstraordinære huslejenedsættelser i almene boligafdelinger med akutte problemer, og som har et særligt behov for supplerende midlertidig huslejehjælp, kommer ikke til at ramme med millimeterskarp præcision, men de kommer til at hjælpe nogle af de lejere og boligafdelinger, der ellers kunne stå tilbage med regningen fra lejere, der måtte efterlade en ubetalt leje. Ikke mindst vil det betyde, at færre må forventes at skulle forlade deres hjem, og det er vi meget glade for i Venstre.

En anden ting, vi finder positivt i Venstre, er det arbejde, der pågår lokalt med at hjælpe og fastholde økonomisk pressede lejere i deres boliger i den almene sektor. Det med at planlægge et budget, få afsat det rette beløb til faste udgifter er måske en selvfølgelighed for mange, men langtfra for alle. Derfor er det virkelig positivt, at vi med den netop indgåede finanslov har afsat 10 mio. kr. til at en støtte denne indsats. Det vil give flere mennesker ro i maven. Venstre støtter naturligvis lovforslaget. Tak for ordet.

Kl. 14:14

Formanden (Søren Gade):

Tak for det. Der er to, der har ønsket korte bemærkninger. Først er det hr. Pelle Dragsted fra Enhedslisten.

Kl. 14:14

Pelle Dragsted (EL):

Tak for det. Det er en fortsættelse af det her spørgsmål om de penge, som falder tilbage til staten. Det, der sker med det her lovforslag, er altså, at man stikker hænderne ned i lejernes egen opsparing – den, de har betalt af deres husleje. Og de penge bruger man så til at betale et tilskud til dem selv. Det tilskud modregner man så i offentlige overførsler, boligsikring og andet, og det giver et provenu til staten.

Jeg havde den opfattelse, at Venstre normalt var imod, at man stak hånden ned i private opsparinger og stoppede dem i statslige og kommunale kasser. Hvorfor er Venstre tilhænger af det i det her tilfælde?

Kl. 14:15

Formanden (Søren Gade):

Ordføreren.

Kl. 14:15

Heidi Bank (V):

Som jeg ser det, bliver præmissen stillet lidt skævt op, og det gør den, for her er man jo nødt til at se det sådan, at det er udlejer, der i virkeligheden gerne vil med ind at beskytte sine egne boligafdelinger, og det gør man her ved at give den her form for generelle tilskud. Og derfor er en konsekvens af den måde, det så blev gjort på – det er jo noget, man har aftalt med åben pande i det her brede panel af partier – at så skal der udbetales mindre i boligstøtte.

Kl. 14:15

Formanden (Søren Gade):

Hr. Pelle Dragsted.

Kl. 14:15

Pelle Dragsted (EL):

Hvad der er aftalt mellem de partier – vi er ikke selv med i aftalen af andre årsager; også af den her årsag i øvrigt – er der lidt forskellige holdninger til, så vidt jeg kan høre. Men nu spørger jeg til Venstres holdning. Er det fair, at man tager lejernes opsparing, betaler huslejestøtte til dem selv for deres egne penge og så lige snupper en god del tilbage til et provenu til staten og kommunerne?

Kl. 14:16

Formanden (Søren Gade):

Ordføreren.

Kl. 14:16

Heidi Bank (V):

Jamen det er jo en naturlig konsekvens af, at lejeniveauet bliver nedsat for nogle af de her lejere. Så er det jo sådan, at det beregningssystem, der ligger bag boligstøtten og boligydelserne, tager udgangspunkt i, hvad lejeniveauet er. Så det er jo en naturlig konsekvens af det. Og derfor er det jo også noget, man må forvente at de partier, der har indgået den her aftale, har været klar over.

Kl. 14:16

Formanden (Søren Gade):

Hr. Sigurd Agersnap, Socialistisk Folkeparti.

Kl. 14:16

Sigurd Agersnap (SF):

Det er til kommentaren om, at aftalepartierne bør være klar over, hvad de har aftalt. Så må man jo nogle gange holde sig til det skriftlige, og hvad der står i de forskellige økonomiske oversigter, og der står netop ikke, at der er noget provenu for staten ved det her. Så for os, der ikke har siddet i lokalet eller kun har været med sporadisk, er det jo svært at udtale os om andet, end hvad der i hvert fald ligger som tekst. Og af det, der ligger som tekst, fremgår det, at der ikke er noget provenu for statskassen. Så jeg vil gerne høre, om Venstre ikke kunne se sig selv i, at man lavede en model, hvor det ikke var staten, der fik de penge, men hvor det måske var Landsbyggefonden, der beholdt de penge? For det er jo rigtigt, at når man giver en huslejenedsættelse, kan det godt være, at den skal modregnes i boligstøtten, men vi kunne jo godt beslutte her, at det provenu førte vi tilbage til Landsbyggefonden. Kunne Venstre ikke se sig selv i det?

Kl. 14:17

Formanden (Søren Gade):

Ordføreren.

Kl. 14:17

Heidi Bank (V):

Man er jo nødt til at se det her som en meget stor hjælpepakke. Der er lavet en inflationshjælp på 2,4 mia. kr., hvoraf det her er et element. Så jeg tror, at man skal være meget påpasselig med at tro, at man kan gå ind og lave små ændringer bestemte steder. Der er jo forskellige opfattelser af, hvad der er foregået i det forhandlingslokale, og jeg må sige, at jeg slet ikke har siddet med derinde. Men som jeg ser det, er der indgået en aftale, og der ligger nogle præmisser for den, og en del af det er altså, at når man sænker en husleje, bliver der også givet mindre i boligstøtte. Det plejer at være nogle helt almindelige principper, vi har.

Kl. 14:18

Formanden (Søren Gade):

Hr. Sigurd Agersnap.

Kl. 14:18

Sigurd Agersnap (SF):

Det princip forstår jeg også godt med den model, der er lagt op til her. Spørgsmålet er jo, om man skulle gå ind og snakke om provenuet og som minimum mødes i aftalekredsen og finde en fælles forståelse af, hvad man skulle bruge det her provenu til. Jeg vil så prøve at spørge på en lidt anden måde. Det her er jo en form for opkrævning blandt lejerne alene målrettet lejerne. Vi tager 80 mio. kr. af deres penge; det er en anden form for ekstra skat, de betaler. Kunne det ikke være meget fair, at i stedet for at det var en skat til staten, lod vi pengene føre tilbage til Landsbyggefonden?

Kl. 14:18

Formanden (Søren Gade):

Ordføreren.

Kl. 14:18

Heidi Bank (V):

Sådan som jeg opfatter det, som ordføreren taler om, altså den boligstøtte, så er boligstøtte sådan set penge, der kommer fra staten til lejerne. Jeg tror altså, det kommer lidt an på, hvordan man ser det her, men jeg hører selvfølgelig det, som ordføreren italesætter.

Kl. 14:18

Formanden (Søren Gade):

Tak for det. Der er ikke flere korte bemærkninger. Vi siger tak til fru Heidi Bank fra Venstre. Jeg byder nu velkommen til fru Nanna W. Gotfredsen fra Moderaterne.

Kl. 14:18

(Ordfører)

Nanna W. Gotfredsen (M):

Tak for ordet. Verdensøkonomien og dermed også dansk økonomi er ramt af inflation – det er vist ikke gået nogens næse forbi. Det er en inflation, som har forskellige afsæt og jo ikke mindst handler om den forfærdelige krig.

Vi er i den grad blevet mindet om, hvis vi da skulle have glemt det, at vores lille, åbne økonomi er en integreret del af verdensøkonomien, og at situationer, der opstår udeomkring, også kan få endda stor indflydelse herhjemme. Det rammer os alle. Det må vi, som folk er flest, bære selv og bare komme igennem.

Men det rammer også forskelligt og selvsagt dem, der har mindst, hårdest. Her må vi træde til og finde forskellige modeller for at træde til. Vi skal træde varsomt for ikke at komme til at puste unødigt til inflationen. For det vil ikke gavne nogen og især ikke dem, der har mindst. Samtidig må og skal vi finde ud af måder af være der på, når det gælder dem, der har mindst.

Derfor er jeg og vi i Moderaterne glade for, at vi tager det her skridt. Jeg ved – jeg har som gadejurist set det alt, alt for mange gange – hvor næsten ubeskrivelig nedbrydende, det kan være at miste sin bolig. Det skal vi have fokus på, hvis det står til mig, i det hele taget at få gjort bedre og få reduceret. Nu er der på den her måde fremsat forslag midlertidigt og inflationsrelateret. Moderaterne støtter forslaget.

Kl. 14:21

Formanden (Søren Gade):

Tak for det. Der er to korte bemærkninger. Det er først hr. Sigurd Agersnap, Socialistisk Folkeparti.

Kl. 14:21

Sigurd Agersnap (SF):

Tak for det, og tak for talen. Rigtig mange af formålene deler vi jo ambitionen om i SF, og vi synes også, at hovedtrækkene er gode, fordi der er behov for den her inflationshjælp. Men lige det her element med de 80 mio. kr., som vi har været inde på i debatten, som jo går fra Landsbyggefondens midler, og som ryger ind i kommunekasser og statskasser, synes vi er problematisk. Er det noget, Moderaterne vil være med til at kigge på – man kunne enten mødes i aftalekredsen eller lave en form for ændringsforslag?

Kl. 14:21

Formanden (Søren Gade):

Ordføreren.

Kl. 14:21

Nanna W. Gotfredsen (M):

Jeg er med på, at vi tager en snak om det i udvalgsarbejdet. Jeg har heller ikke været med i forhandlingerne og har ikke mange detaljer derfra at tilføre.

Kl. 14:21

Formanden (Søren Gade):

Den næste er hr. Pelle Dragsted fra Enhedslisten.

Kl. 14:21

Pelle Dragsted (EL):

Det går på spørgsmålet om, hvorfor man tager lejernes egne penge for at hjælpe lejerne selv. Hvorfor snupper vi ikke penge fra Grundejernes Investeringsfond eller andre af den slags opsparingsfonde, som vi har? Hvorfor er det kun lejerne, som man ligesom er parat til at snuppe opsparingen fra? Der er et mærkeligt misforhold mellem den måde, vi forholder os til lejere på i det her land og til f.eks. dem, der bor i ejerbolig eller andelsbolig. Man kunne ikke drømme om at snuppe ejerboligernes ejeres opsparing for at betale for inflationshjælp, men det kan man så, når det er lejere. Er det balanceret, og er det rimeligt over for lejerne og den opsparing, de betaler ud af deres husleje?

Kl. 14:22

Formanden (Søren Gade):

Ordføreren.

Kl. 14:22

Nanna W. Gotfredsen (M):

Dem, der har en ejerlejlighed kunne så være henvist til at tage lån i den og klare sig ud af vanskelighederne selv. Jeg vil bekræfte over for ordføreren, at det er midler i Landsbyggefonden, der går til formålet at afværge udsættelser.

Kl. 14:23

Formanden (Søren Gade):

Hr. Pelle Dragsted.

Kl. 14:23

Pelle Dragsted (EL):

Ja, det er jeg klar over, for det er ligesom det, hele lovforslaget handler om. Men mit spørgsmål går på, om Moderaterne synes, det er rimeligt, at man snupper lejernes opsparing. Der er jo mange, pensionister og andre, der har fået hjælp, og som bor i ejerbolig eller andelsbolig, og jeg synes, det er udmærket med hjælp, men den har vi jo betalt sammen fra den fælles kasse, som vi alle sammen bidrager til over skatten. Hvorfor er det lige, at når nogle af de fattigste danskere, dem, der bor i de almene boliger, skal hjælpes, skal de selv betale? Hvad er det for et princip, der for Moderaterne ligger bag det her, og at den forskelsbehandling foregår?

Kl. 14:23

Formanden (Søren Gade):

Ordføreren.

Kl. 14:23

Nanna W. Gotfredsen (M):

Det synes jeg vi skal diskutere i udvalget. Som jeg svarede før, har jeg ikke været med i detaljerne og i forhandlingerne, og det her var det, der blev aftalt, og jeg kender adskillige, det her vil komme til gavn meget snart i en akutsituation, så det er jeg glad for.

Kl. 14:23

Formanden (Søren Gade):

Der er ikke flere korte bemærkninger, og vi siger tak til fru Nanna W. Gotfredsen fra Moderaterne. Og jeg siger nu velkommen til hr. Sigurd Agersnap fra Socialistisk Folkeparti.

Kl. 14:24

(Ordfører)

Sigurd Agersnap (SF):

Tak for ordet, formand. Det her lovforslag handler om inflationshjælp – hjælp til nogle af dem, som har haft det sværest og fortsat har det sværest under inflationen; hjælp til nogle af de lejere, som har haft svært ved at betale huslejen. Og det er der i den grad brug for. Ifølge boligselskaberne KAB, Domea og Boligkontoret Danmark steg antallet af lejere, der blev sendt til inkasso, med knap 20 pct. sidste år. En analyse fra BL – Danmarks Almene Boliger viser, at det særlig er enlige med og uden børn, som rammes hårdt af inflationen. I efteråret var der 50.000 lejere i almensektoren, der havde et såkaldt negativt rådighedsbeløb – altså, de havde dermed flere faste udgifter, end de havde indtægter, hver måned. Og i en rundspørge hos landets fem største almene boligorganisationer ses en stigning på 15 pct. i opsigelsen af lejere fra almene boligselskaber.

Det er virkelig voldsomme tal, og det vidner om, at inflationen har voldsomme konsekvenser, ikke mindst for dem, der bor i vores almene boligorganisationer. De har svært ved at få pengene til at række, nogle af dem bliver sat ud, og nogle af dem er bagud med huslejen. Det er alvorligt. Og derfor var det i forhandlingerne om inflationspakken også afgørende for SF, at der kom en huslejehjælp til lejerne – en huslejehjælp til de mest udsatte lejere. Og det står også i aftalen om inflationshjælp – lejerne skal hjælpes med 350 mio. kr.

Men som vi allerede har været lidt inde på, er det ikke helt det, vi får ud af det her lovforslag. Det her lovforslag er rigtigt nok en huslejehjælp til lejerne; den er bare ikke på 350 mio. kr., men på 270 mio. kr. Og så er der en inflationshjælp på 80 mio. kr. til staten. Det kan lyde meget mærkeligt – inflationshjælp til staten. Burde det ikke være den anden vej rundt, altså at staten hjalp borgerne og lejerne med huslejehjælp og inflationshjælp? Det mener vi i SF. Men lovforslaget her vil betyde, at der tages 80 mio. kr. af lejernes opsparing. Det er penge fra Landsbyggefonden, som modregnes i kommunernes boligstøtte og dermed via dut-forhandlinger går tilbage i statskassen. Lejere, som hver måned betaler til Landsbyggefonden – op til mere end 25 pct. af deres husleje – vil nu opleve, at staten tager nogle af pengene og lægger dem i statskassen. Og det er i vores optik helt klart ikke det, vi aftalte.

I inflationsaftalen aftalte vi, at 350 mio. kr. skulle bruges på huslejenedsættelse til lejerne. Det fremgår tilmed af økonomiafsnittet i aftalen, at der ikke skulle være et provenu til staten. Det er helt almindelig praksis ved forhandlinger i Finansministeriet, at der regnes med provenu, hvis der er tilbageløb til staten ved et initiativ. Og derfor skulle det også have fremgået af aftalen.

Det, som boligministeren her lægger op til, er at tage pengene fra lejernes opsparing og proppe dem i statskassen. Jeg har gjort ministeren opmærksom på problemet ad flere omgange – intet er sket. Der er kommet afvisninger og henvisninger til, at sådan er praksis i Boligministeriet. Det kan godt være, men det var ikke der, forhandlingerne foregik.

Jeg mener, det er utilstedeligt, og det er ikke en ordentlig behandling af lejerne at tage pengene og proppe dem i statskassen. Det her er at betragte som en ekstra skat for lejere. Det er ikke en skat på overnormale profitter eller kæmpestore overskud, som vi ellers gerne vil have; det er en skat på de lejere, der bor i almene boligselskaber, dem, som sidder hårdest i det. Og jeg kan ikke forstå, at det er den implementering, man ender med. Det er i vores optik i strid med inflationsaftalen, men også decideret usympatisk i forhold til aftalens formål.

Derfor håber vi, at man vil indkalde aftaleparterne til at drøfte, hvordan det her skal implementeres i praksis, og ellers vil vi stille ændringsforslag, så vi kan få det implementeret i overensstemmelse også med økonomiafsnittet i inflationsaftalen, så der alene gives inflationshjælp til de mest udsatte lejere og ikke til staten. Og det er selvfølgelig afgørende for os i SF, for det at tage penge fra Landsbyggefonden og give til huslejestøtte var ikke vores førsteprioritet – vi havde gerne set det finansieret på en anden måde, som det også har været oppe i debatten, men det var et kompromis. Men det at tage penge fra Landsbyggefonden, fra lejerne og give til statskassen er decideret imod, hvad vi kan gå med til. Tak for ordet.

Kl. 14:28

Formanden (Søren Gade):

Tak for det. Der er en enkelt kort bemærkning fra hr. Pelle Dragsted, Enhedslisten.

Kl. 14:28

Pelle Dragsted (EL):

Tak for det, og tak for en god tale, og tak for at prøve at kæmpe for at gøre aftalen bedre. Vi støtter meget gerne et ændringsforslag, som kan tage det her ekstra lag, som er ret absurd, af den her aftale. Men når det er sagt, vil jeg bare spørge ind til det her med finansieringen, for jeg ved, at SF ligesom Enhedslisten historisk er kritisk over for det her med, at man snupper lejernes egne opsparinger og føler, at det er noget, vi kan lege med herinde i Folketinget. For dem, der ikke ved, hvordan Landsbyggefonden fungerer, er det sådan, at når man har udbetalt de har realkreditlån, begynder man at indbetale til den her fælles pulje, og de penge bruger man så til at få renoveret og også i nogle tilfælde til nybyggeri. Det er en smuk tanke, men jeg tror, at hvis man ligesom skal holde fast i den, nytter det ikke noget, at vi ligesom leger, at det er politikernes penge, som vi bare kan uddele, når vi synes, det er. Så mit spørgsmål er, om det her er udtryk for en ny holdning hos SF, eller om man også i fremtiden vil forsvare, at lejernes penge bliver i Landsbyggefonden.

Kl. 14:29

Formanden (Søren Gade):

Ordføreren.

Kl. 14:29

Sigurd Agersnap (SF):

Det er ikke udtryk for en ny holdning. Vi mener stadig væk, at man skal stå vagt om Landsbyggefondens midler. Det er udtryk for et kompromis. Og som jeg også hørte ordføreren for Alternativet sige før, var det noget, som vi var i tvivl om om vi kunne gå med på, for vi syntes, at det var problematisk. Det er et problematisk princip, at vi i Folketinget råder over Landsbyggefondens midler. Men det var et kompromis.

Kl. 14:29

Formanden (Søren Gade):

Der var ikke flere korte bemærkninger. Vi siger tak til hr. Sigurd Agersnap fra Socialistisk Folkeparti, og jeg byder nu velkommen til hr. Kristian Bøgsted fra Danmarksdemokraterne.

Kl. 14:29

(Ordfører)

Kristian Bøgsted (DD):

Tak for ordet, formand. Inflationen har jo været hård, og den har været rigtig hård ved mange. Derfor er det selvfølgelig positivt, at vi med det her lovforslag trods alt finder lidt penge til at hjælpe nogle af dem, der har været ramt af inflationen. Jeg er udmærket klar over, at det ikke er alle, der får hjælp, og det er måske heller ikke den mest perfekte måde. Men ikke desto mindre er det dog trods alt en hjælp, vi her går ind og giver til nogle mennesker. Derfor er vi selvfølgelig positivt indstillet over for det her lovforslag, altså at vi finder lidt penge til at hjælpe nogle af de udsatte mennesker, der måske ellers risikerede at ryge på gaden.

Vi synes selvfølgelig, det er ærgerligt med finansieringen, altså de 80 mio. kr., som bliver nævnt, der ryger tilbage. Det er selvfølgelig ærgerligt, men jeg er hverken økonomi- eller juraekspert, og hvis det nu engang er sådan, det hænger sammen, så er det sådan. Vi synes selvfølgelig, at det er ærgerligt, men vi er selvfølgelig positive over for, at vi har fundet lidt penge til at hjælpe nogle af dem, der er trængt.

Kl. 14:30

Formanden (Søren Gade):

Tak for det. Der er en enkelt kort bemærkning. Hr. Pelle Dragsted fra Enhedslisten.

Kl. 14:30

Pelle Dragsted (EL):

Tak for det. Ordføreren siger, at man er positiv over, at man har fundet de her penge til at hjælpe dem, der er trængt, men sagen er jo, at man har fundet de her penge ved at snuppe dem fra lejernes egen opsparing i Landsbyggefonden. Landsbyggefonden er jo finansieret og bygget op, ved at almindelige lejere i den almene bolig betaler en del af deres husleje ind i den for så at kunne bruge dem til renoveringer og i nogle tilfælde også til at bygge nye almene boliger, så der er sådan en cirkulation, men ikke til, at politikerne skal disponere over dem og få dem til at dække inflationen. Så hvorfor er det, vi dækker inflationshjælp til folkepensionister f.eks. ud af statskassen, men når det så er de almene lejere, skal vi pludselig snuppe pengene fra deres egen opsparing. Hvad er princippet bag det, og hvorfor synes Danmarksdemokraterne, at det er et godt princip?

Kl. 14:31

Tredje næstformand (Karsten Hønge):

Ordføreren.

Kl. 14:31

Kristian Bøgsted (DD):

Tak. Som sagt er jeg ikke den store økonomiekspert, men ikke desto mindre har vi været inde at finde dem her. Der er nogle, der får en hjælp, de ellers ikke ville have fået, og det er en hjælp, der måske betyder, at de ikke bliver sat på gaden. Man kan også vende den om og sige, at havde vi fundet pengene et andet sted, var det måske nogle andre, der havde været utilfredse med det og spurgt: Hvorfor er det vores penge, I går ind og tager? Den kan man jo altså vende om. Der kan altid være nogle, der sidder og siger: Det var ikke vores penge, der skulle bruges, I skulle finde dem et andet sted. Vi er bare positive over for, at der måske er nogen, der kan få lov til at blive siddende i deres lejlighed, som de ellers ikke kunne.

Kl. 14:32

Tredje næstformand (Karsten Hønge):

Spørgeren.

Kl. 14:32

Pelle Dragsted (EL):

Omkring hver femte dansker bor til leje, og nu har jeg været herinde i Folketinget et stykke tid, også som boligordfører, og jeg oplever, at de ofte bliver behandlet som et B-hold, som andenrangsborgere. Kunne ordføreren forestille sig, at man stak hånden ned i lommen på boligejerne og snuppede deres opsparing for at finansiere en inflationshjælp til boligejerne?

Kl. 14:32

Tredje næstformand (Karsten Hønge):

Ordføreren.

Kl. 14:32

Kristian Bøgsted (DD):

Jeg kan forestille mig mange ting. Men jeg kan sige, at hvis man stak hånden i min lomme – jeg er boligejer – for at tage min opsparing til det, blev man i hvert fald slemt skuffet, for der er ikke den store opsparing der endnu, men det kan være, det kommer.

Kl. 14:32

Tredje næstformand (Karsten Hønge):

Der er ikke flere korte bemærkninger. Tak til hr. Kristian Bøgsted, Danmarksdemokraterne. Den næste ordfører er fru Helena Artmann Andresen, Liberal Alliance.

Kl. 14:33

(Ordfører)

Helena Artmann Andresen (LA):

Tak. Med lovforslaget ønskes det at prioritere midler fra Landsbyggefonden til ekstraordinære huslejenedsættelse i almene boligafdelinger med akutte problemer. Udlejerne skal, efter at de har fået tilsagn om tilskud, sætte huslejen tilsvarende ned.

Jeg vil gerne slå fast, at vi i Liberal Alliance har stor forståelse for danskere, der har svært ved at få økonomien til at løbe rundt. Heldigvis er inflationen faldende, selv om den stadig væk er ret høj. Men inflationen er ikke den eneste årsag til, at danskere har en presset økonomi. Vi har nemlig et meget højt skatte- og afgiftstryk i Danmark. I 2021 var skattetrykket på 46,9 pct. Det var det højeste blandt alle landene i OECD. Faktisk har Danmark siden år 2002 haft det højeste skattetryk i OECD på nær i 2017 og 2018.

Grundlæggende mener vi i Liberal Alliance ikke, at det er den rette løsning at uddele checks til højre og venstre til udvalgte dele af befolkningen. Lovforslaget er dog en del af finanslovsaftalen for 2023, som vi er en del af, og det er også derfor, vi kommer til at stemme for lovforslaget. Vi er med i finanslovsaftalen, da vi har sat flere liberale fingeraftryk på den, bl.a. et personfradrag for personer under 18 år, ekstra orlov til forældre med tvillinger og muligheden for indbetaling på aktiesparekontoen.

Liberal Alliance støtter lovforslaget, da det er en del af finansloven.

Kl. 14:34

Tredje næstformand (Karsten Hønge):

Der er en kort bemærkning til hr. Pelle Dragsted, Enhedslisten.

Kl. 14:34

Pelle Dragsted (EL):

Nu tror jeg faktisk ikke, det er en del af finansloven, men at det er en del af aftalen om inflationshjælp, som Liberal Alliance, så vidt jeg ved, står uden for. Men det kan være, at nogen kan gøre mig klogere, hvis jeg tager fejl. Det, der er særligt ved det her lovforslag, er jo det her med, at man snupper pengene fra det, der hedder Landsbyggefonden, som er en fond, som den almene boligbevægelse, kan man sige, har, hvor dem, der bor til leje i den almene boligbevægelse, indbetaler en del af deres husleje, for så bagefter at kunne bruge pengene til f.eks. at renovere ejendommene, når de har brug for det. Og med det her lovforslag snupper man så de penge og bruger dem til en hjælp til nogle af lejerne.

Når vi ellers har lavet inflationshjælp, er det jo noget, som vi sammen har finansieret over skatten, og Liberal Alliance plejer jo at være ret optaget af det her med, at man ligesom ikke snupper penge fra borgerne og sådan politisk disponerer over nogle private midler. Hvorfor mener Liberal Alliance, at det er i orden, når det er lejerne, det drejer sig om?

Kl. 14:35

Tredje næstformand (Karsten Hønge):

Ordføreren.

Kl. 14:35

Helena Artmann Andresen (LA):

Det mener jeg faktisk heller ikke er i orden, og vi var også selv lidt i tvivl om, om det egentlig var en del af finansloven, men det kom vi frem til at det var, og vi har jo heller ikke været med i hele processen med at finde frem til, hvad der skulle gives tilskud til. Jeg mener grundlæggende, at det er forkert. Men grundlæggende er vi jo heller ikke så meget til inflationshjælpepakker. Vi så hellere, at man satte skatten ned for de arbejdende danskere.

Kl. 14:36

Tredje næstformand (Karsten Hønge):

Spørgeren? Der er ikke flere korte bemærkninger. Tak til fru Helena Artmann Andresen fra Liberal Alliance. Den næste ordfører er fru Brigitte Klintskov Jerkel, Det Konservative Folkeparti.

Kl. 14:36

(Ordfører)

Brigitte Klintskov Jerkel (KF):

Mange tak. Jeg har fået fornøjelsen af at tage den her tale for vores boligordfører, som ikke kunne være til stede i dag. Forslaget her handler om, at Landsbyggefonden, der jo er en selvejende institution, og som råder over økonomiske midler, som lejerne løbende indbetaler, skal anvende 350 mio. kr. ekstra til huslejenedsættelse ud over de 240 mio. kr., som fonden årligt kan anvende til huslejenedsættelse. Det betyder, at Landsbyggefonden drænes for op mod 590 mio. kr. i 2023, som så skal lette huslejen for nogle lejere.

Vi Konservative er ikke med i aftalen, som Socialdemokratiet, Venstre, Moderaterne, SF, Danmarksdemokraterne, Radikale Venstre, DF, Alternativet og Nye Borgerlige indgik i februar måned. For det første vil de næsten 600 mio. kr. puste til inflationen, som vi jo ellers har et ønske om at nedbringe, og for det andet er vi grundlæggende imod den omfordeling, der sker af penge. Her vil nogle lejere jo modtage penge, som andre lejere har indbetalt, vel at mærke penge, som ellers ifølge Landsbyggefondens målsætning skal anvendes til at fremtidssikre fysisk, økonomisk og socialt bæredygtige boligområder. Det Konservative Folkeparti kommer til at stemme imod forslaget her. Tak for ordet.

Kl. 14:38

Tredje næstformand (Karsten Hønge):

Der er ingen korte bemærkninger. Tak til fru Brigitte Klintskov Jerkel, Det Konservative Folkeparti. Næste ordfører er hr. Pelle Dragsted, Enhedslisten.

Kl. 14:38

(Ordfører)

Pelle Dragsted (EL):

Tak, formand. Rigtig mange mennesker i det her land og specielt dem med lave indkomster er hårdt ramt af inflationen og har været hårdt ramt af inflationen. Der er tæret på de opsparinger, som der måtte være, og for dem, der ikke havde nogen opsparing, har det her ramt benhårdt på mulighederne for at kunne forbruge, købe fødevarer, tage på ferie, og for nogle har det været sådan noget som at måtte slukke for varmen. Så det er noget, der har ramt hårdt, og det har ramt skævt. Dem, som har penge nok, klarer sig, og dem, som i forvejen er presset på økonomien, er benhårdt ramt.

Det er jo derfor, at vi grundlæggende i Enhedslisten er tilhængere af, at man forsøger at omfordele inflationens byrder, sådan at nogle af de selskaber, der spinder guld på inflationen, energiselskaber, transportselskaber, fødevareproducenter, får lov til at bidrage gennem en skat på de her superprofitter, som de har haft, og at vi bruger de penge til at hjælpe dem, som er hårdest ramt af inflationen. Det er den rigtige og solidariske måde at håndtere inflation på. For gør vi ikke noget, overlader vi det, om man så må sige, til de svageste eller fattigste at betale.

Det her forslag handler så om at sende noget hjælp ud til nogle af de lejere, som bor i de almene boliger. Og det er som sådan en god idé, for vi ved, at dem, der bor i de almene boliger, hører til blandt de laveste indkomstgrupper i Danmark. Man kunne så spørge sig selv, hvorfor det kun er lejerne i de almene boliger. Hvad med dem, der bor til leje i private boliger? For dem ved vi også gennemsnitligt set er blandt de laveste indkomstgrupper, og de får altså ikke nogen hjælp med det her forslag.

Men det helt store problem med forslaget, er det, vi også har drøftet i dag, og det, som en række lejerorganisationer også peger på i deres høringssvar, nemlig at man, om jeg så må sige, fodrer hunden med dens egen hale, fordi den her inflationshjælp er finansieret af, at man snupper pengene fra det, der hedder Landsbyggefonden.

Landsbyggefonden er sådan en fælleskasse blandt de almene boligselskaber, hvor det fungerer sådan, at når man f.eks. bygger en ny almen bolig, tager man et realkreditlån, og det betaler man så tilbage over huslejen for dem, der bor der. Når man så er færdig med at betale det realkreditlån, lader man sådan set huslejen forblive nogenlunde på samme niveau, og en del af de penge, der så bliver til overs, fordi man ikke længere skal betale af på gælden, tilfalder Landsbyggefonden. Og i Landsbyggefonden bruger man så midlerne på tværs af den almene boligsektor, som kan ansøge, hvis man har brug for noget renovering. Det er sådan en kollektiv ordning. Man bruger den også til f.eks. at være med til at finansiere nye almene boliger.

Det synes jeg er en smuk tanke og ret unikt, og der kommer sådan set boligeksperter fra hele verden og ser på det her system. For vi har skabt sådan en cirkulær måde også at finansiere fremtidige almene boliger på, og i øvrigt til at sørge for, at de bliver vedligeholdt og renoveret, og det er noget af udfordringen mange andre steder. Man bygger nogle boliger, altså sociale boliger, og så får de egentlig lov til at forfalde, fordi der ikke sker en hensættelse og en opsparing, og det problem har vi løst herhjemme, og det er en rigtig, rigtig god ordning, som vi skal være glade for.

Men det er altså de penge nede i den Landsbyggefond, som man nu – igen, skulle jeg hilse og sige, for det er jo ikke første gang, det er sket – snupper herinde fra politikernes side. Lejernes penge bliver snuppet og brugt til at hjælpe lejerne, eller nogle af dem. Det er sådan lidt flot at kalde det hjælp, når man tager folks egne penge og giver til dem selv. Man gør det også på andre områder i den inflationsaftale, men lad os nu bare holde os til det her.

Det er pudsigt, at det ikke skaber større debat. Altså, forestil jer, at vi skulle finansiere hjælp til andre grupper i Danmark ved at snuppe boligejernes penge. Hvad med en afgift på Grundejernes Investeringsfond? Eller hvad med at vi snupper penge fra andelsboligernes friværdier? Det er utænkeligt. Det ville aldrig ske. Det er fuldstændig ligesom med ghettoloven. Der kan vi godt bryde ind med ekspropriative indgreb. Det har højrefløjen ikke noget problem med, når det gælder lejerne. Og det er, som om vi behandlerne lejerne i det her land som et B-hold, som en andenrangsgruppe, hvor vi kan tillade os ting, vi aldrig ville gøre over for dem, der bor i ejerbolig, som jeg selv gør, eller dem, som bor i andelsboliger. Og det synes jeg vi skal tænke lidt mere over.

Det er hvem femte dansker, der bor til leje, nej, det er mere, det er hver femte dansker, der bor alment til leje. Det er omkring halvdelen af danskerne, der bor til leje, og alligevel er der ikke rigtig nogen partier herinde, der for alvor repræsenterer lejerne i det her land. Og der siger vi i Enhedslisten, at det skal vi i hvert fald som udgangspunkt gøre. Og det gør vi også i det her tilfælde. Vi vil vi ikke være med til at snuppe lejernes egne penge. Vi synes, det er et forkert princip, og derfor stemmer vi imod forslaget.

Kl. 14:43

Tredje næstformand (Karsten Hønge):

Der er en kort bemærkning fra fru Heidi Bank, Venstre.

Kl. 14:43

Heidi Bank (V):

Tak for det. Jeg må indrømme, at jeg faktisk bliver noget pikeret og også ret trist over at høre ordføreren fra Enhedslisten den ene gang efter den anden italesætte borgere, der bor i den almene sektor, som andenrangsborgere. Det kunne jo ikke være mere forkert. De er jo borgere på lige præcis det samme niveau som alle andre danskere i det her land. Og at italesætte den almene sektor som en, vi bredt set ikke gerne vil her i Danmark, er jo også noget vrøvl. Det er jo en sektor, som har nogle fordele på nogle punkter, mens de andre steder jo går ind og løfter en opgave. Det er da noget, vi skal være stolte af, og noget, der er bred opbakning til her i Folketinget. Så jeg forstår simpelt hen ikke den retorik, hvor man vælger at tale de borgere, der bor i almene boliger, ned på den måde, som jeg faktisk oplever man gør, når man sætter den slags kiler.

Kl. 14:44

Tredje næstformand (Karsten Hønge):

Ordføreren.

Kl. 14:44

Pelle Dragsted (EL):

Det er jo noget vrøvl, ordføreren siger. Jeg siger ikke, at beboerne i almene boliger er andenrangsborgere. Jeg siger, at partierne her inde i Folketinget behandler dem som sådan. Det har vi set med ghettopakken, hvor man tvinger mennesker, der har boet i en bolig hele deres liv, til at flytte fra deres hjem mod deres vilje for at rive deres boliger ned. Kunne det ske i et parcelhuskvarter i Hvidovre? Aldrig. Så jeg siger bestemt ikke, at dem, der bor i almene boliger, er andenrangsborgere, tværtimod. De er ligeværdige borgere, men de bliver bare ikke behandlet sådan af flertallet af partier herinde.

Så er jeg i øvrigt glad for det, som ordføreren siger, om, at Venstre i dag står bag de almene boliger. Jeg kan huske, dengang hr. Anders Fogh Rasmussen gerne ville sælge de almene boliger, så de ligesom skulle overgå til en helt anden form. Men jeg er glad for, at vi i dag i hvert fald på nogle stræk er enige om, at vi skal have flere almene boliger i det her land.

Kl. 14:45

Tredje næstformand (Karsten Hønge):

Spørgeren.

Kl. 14:45

Heidi Bank (V):

Igen synes jeg, at ordføreren vælger at italesætte det, der sker ude i den almene sektor, enormt negativt. Altså, prøv at høre, hvis vi ser på nogle af de områder, hvor man har lavet de store omdannelser for at prøve at sikre, at der er større tryghed for borgerne, der bor i de her områder, hvor vi jo ved at man mange steder oplever en øget utryghed, så er det da netop, fordi vi kerer os om de mennesker, der bor der. Det er da, fordi vi vil have, at det skal være sådan, at når du er barn, som bor i et alment boligområde, så kan du være lige så stolt af at sige, hvor du bor, som hvis du boede et helt andet sted. Så jeg synes virkelig, ordføreren vælger at tale ind i en nedladende holdning over for mennesker, der bor i almene boliger.

Kl. 14:45

Tredje næstformand (Karsten Hønge):

Ordføreren.

Kl. 14:45

Pelle Dragsted (EL):

Jeg kunne ikke drømme om at tale nedladende om folk, der bor i almene boliger. Det ville være det sidste, jeg gjorde. Jeg elsker den almene boligsektor, og derfor er jeg ked af, når man, hvis man bor i den almene boligsektor, f.eks. bliver tvunget ud af sit barndomshjem på grund af ghettoloven. Det tror jeg ikke man opfatter som en hjælp.

Hvis man virkelig gerne ville hjælpe den almene boligsektor, kunne man jo overveje, om det er den almene boligsektor, der skal bære hele den boligsociale opgave. Kommunerne har jo anvisningsret til 20 pct. og helt op til 30 pct. af de ledige lejemål i almene boliger. Hvis Venstre ville være med til også at lade det gælde de private udlejere, så det ikke kun var de almene boligforeninger, der skulle bære det boligsociale ansvar, så ville man virkelig vise solidaritet med de borgere, der bor i de almene boliger, men det er Venstre jo desværre ikke parat til.

Kl. 14:46

Tredje næstformand (Karsten Hønge):

Den næste korte bemærkning er til hr. Kim Edberg Andersen, Nye Borgerlige.

Kl. 14:46

Kim Edberg Andersen (NB):

Tak for det. Jeg accepterer fuldt ud, at hr. Pelle Dragsted bliver indigneret i forhold til det her. I starten ville jeg faktisk ikke have stillet et spørgsmål, men så begynder vi at snakke om ekspropriation, og man kan sige, at jo, der bliver eksproprieret privat ejendom i stor stil rundtomkring. Vi har lavet planer om jernbaner, hvor folk har været stavnsbundne i deres huse i 20 år, for man kan ikke rigtig finde ud af, om der skal være en jernbane eller ej, men en ting er sikkert, og det er, at de ikke kan sælge deres huse, så de bliver låst fast. Så ville jeg faktisk have nævnt det, som hr. Pelle Dragsted selv siger, for hr. Pelle Dragsted har jo selv været ude at sige – jeg mener, det var hr. Pelle Dragsted, der sagde det – at de private ejere af værelser osv. også skulle underlægges statens kontrol, sådan at staten skulle bestemme, hvem der skulle bo der. Og det er jo også ekspropriation, men det er så bare i den private ejendomsret.

Så er det ikke rigtigt, hr. Pelle Dragsted, at det er mest, fordi hr. Pelle Dragsted godt kan lide almene boliger, at det her gør lidt ondt, og at hr. Pelle Dragsted mener, at ekspropriation kan være en god ting, hvis det handler om ting, som Enhedslisten ikke bryder sig om?

Kl. 14:47

Tredje næstformand (Karsten Hønge):

Ordføreren.

Kl. 14:47

Pelle Dragsted (EL):

Hr. Pelle Dragsted kan godt lide, når der er konsistens i menneskers holdninger, og jeg opfatter f.eks., at Nye Borgerlige og Liberal Alliance og andre normalt er meget optaget af det her spørgsmål, hvilket vi også selv er. Det er helt rigtigt, at når man bygger broer og motorveje og andet, kan man nogle gange gå ind og ekspropriere, og det er et meget voldsomt indgreb i menneskers liv, som man virkelig skal være absolut forsigtig med, og som skal være dækket af den mest udstrakte form for retssikkerhed. Jeg havde også diskussionen med Liberal Alliances ordfører, dengang var Nye Borgerlige vist ikke i Folketinget endnu, i forbindelse med ghettoloven, og der står i ghettoloven eksplicit, at der er tale om et ekspropriativt indgreb. Hvis ikke de her boligforeninger efterkommer, hvad ministeren bestemmer, vil man gå ind og ekspropriere dem, altså statsligt overtage de her private almene boliger. Det er jo private, for det er de almene boligforeninger selv, der ejer dem. De er selvejende, men det er en boligdemokratisk struktur. Og det undrer mig bare. Jeg bruger det bare som et eksempel på, at jeg synes, der er en generel tendens til, at vi herinde behandler lejere dårligere, end vi behandler ejere, og jeg synes, vi skal behandle alle danske borgere godt og med høj retssikkerhed.

Kl. 14:48

Tredje næstformand (Karsten Hønge):

Spørgeren.

Kl. 14:48

Kim Edberg Andersen (NB):

Til det sidste er jeg fuldstændig enig. Om du lejer eller ejer, skal du selvfølgelig have en retssikkerhed, det skal du, og det skulle man vel teknisk set også håbe vi får for de minkavlere, der blev eksproprieret, og som stadig væk ikke har fået noget ordentlighed fra statens side. Men jeg giver ordføreren ret i, at man skal behandles lige, og at der skal være retssikkerhed.

Kl. 14:49

Tredje næstformand (Karsten Hønge):

Ordføreren.

Kl. 14:49

Pelle Dragsted (EL):

Det synes jeg er rigtig godt. Til det andet spørgsmål, som ordføreren stillede, altså om man også bør kunne anvise til de private udlejere – og der snakker jeg altså ikke om folk, der bare udlejer et værelse, jeg snakker om Blackstone, Heimstaden og andre store private udlejere – vil jeg sige, at når de lægger beslag på en del af vores boligmasse i landet, bør de også være med til at løfte den opgave, som de almene boligforeninger løfter. Når man f.eks. er i en skilsmisse eller andet, kan man henvende sig til kommunen, fordi man har brug for at blive anvist en bolig, og skal det så kun være den almene boligsektor, der løfter den opgave, eller burde vi også lade andre dele af boligsektoren være med? Det synes jeg faktisk de burde, for det ville være mere fair, og det ville løse det problem, som Venstres ordfører pegede på, nemlig at vi ophober nogle sociale udfordringer i nogle bestemte dele af byen.

Kl. 14:50

Tredje næstformand (Karsten Hønge):

Der er ikke flere korte bemærkninger. Tak til hr. Pelle Dragsted, Enhedslisten. Den næste ordfører er fru Katrine Robsøe, Radikale Venstre.

Kl. 14:50

(Ordfører)

Katrine Robsøe (RV):

Tak for det. Det kan i den her lange debat næsten godt svare sig lige at understrege, at vi jo rent faktisk her taler om at få sikret ekstra hjælp til nogle af landets lejere, så de ikke bliver sat ud af deres lejemål. I Radikale Venstre er vi med i den inflationsaftale, der er lavet, hvor det her jo er en del af aftalen, og derfor støtter vi fra Radikales side naturligvis også lovforslaget. Jeg har ikke så meget mere til det.

Kl. 14:50

Tredje næstformand (Karsten Hønge):

Der er ingen korte bemærkninger. Tak til fru Katrine Robsøe, Radikale Venstre. Den næste ordfører er fru Mette Thiesen, Dansk Folkeparti.

Kl. 14:51

(Ordfører)

Mette Thiesen (DF):

Tak. Jeg har fået lov at vikariere for vores ordfører på området, hr. Nick Zimmermann. Forslaget her er en udmøntning af en del af den aftale om inflationshjælp, som en lang række partier blev enige om i februar. Det er en aftale, som vi i Dansk Folkeparti er med i, men vi har ikke lagt skjul på, at vi på ingen måde synes, at aftalen er tilstrækkelig. Det var alt for lidt, og det var alt for sent.

I Dansk Folkeparti råbte vi længe op om, at der var behov for en hjælpepakke allerede inden julen 2022; vel at mærke en hjælpepakke, der var betydelig større, end den i det her tilfælde blev. Desværre var der ingen, der lyttede. I mellemtiden har danskerne bare kunnet se på, mens deres udgifter er eksploderet, uden at de selv på nogen måde er skyld i det. Det betyder jo, at rigtig mange har svært ved at betale deres regninger. Det vil mange desværre fortsat have, fordi den aftale om inflationshjælp, der blev lavet, simpelt hen ikke er god nok.

Når det så er sagt, er Dansk Folkeparti selvfølgelig med i aftalen, fordi den trods alt er bedre end ingenting. Den del af aftalen om inflationshjælp, som vi her behandler, handler konkret om at sikre midler til huslejenedsættelser i almene boligforeninger med mange økonomisk udsatte borgere. Tidligere ordførere har på fin vis gennemgået forslaget, så det vil jeg ikke gentage. Jeg vil blot sige, at det trods alt er positivt, at man med forslaget måske kan være med til at holde hånden under nogle af dem, der er rigtig hårdt ramt af inflationen, og derfor støtter Dansk Folkeparti også forslaget. Tak.

Kl. 14:52

Tredje næstformand (Karsten Hønge):

Der er en kort bemærkning fra Pelle Dragsted, Enhedslisten.

Kl. 14:52

Pelle Dragsted (EL):

Mange tak. Og mange tak for talen. Spørgsmålet går på det samme, som jeg har været inde på over for de andre ordførere, og det er det her faktum, at man finansierer den her hjælp til lejerne ved at snuppe pengene fra det, der hedder Landsbyggefonden, som jo er en selvejende institution, som er opbygget af lejernes egne huslejeindbetalinger. Så man – i gåseøjne – hjælper folk ved at tage deres egne penge og give dem tilbage, og som vi har hørt, går pengene oven i købet tilbage til staten, fordi man så modregner de her menneskers boligydelser.

Hvad er egentlig Dansk Folkepartis holdning til Landsbyggefonden? Er det lejernes penge, som lejerbevægelsen selv skal disponere over, eller er det sådan en legeplads for politikere, hvor vi kan stikke snablen ned efter forgodtbefindende?

Kl. 14:53

Tredje næstformand (Karsten Hønge):

Ordføreren.

Kl. 14:53

Mette Thiesen (DF):

Som jeg sagde her, er vi generelt glade for, at der er blevet lavet en aftale for netop at give en håndsrækning til de mennesker, som har det rigtig svært under den her inflation – alle de danskere, som sidder derude og har svært ved at få enderne til at mødes. Men som der også er blevet sagt fra tidligere ordførere, kigger vi meget gerne på i udvalgsbehandlingen, om der er nogle ting, der skal gøres mere smidigt i forhold til det her. Lad det være ordene herfra.

Kl. 14:53

Tredje næstformand (Karsten Hønge):

Spørgeren.

Kl. 14:53

Pelle Dragsted (EL):

Tak for det. Det synes jeg lyder rigtig godt. Og det er helt okay, hvis ordføreren, fordi ordføreren ikke er boligordfører, ikke har lyst at svare på det, men jeg spurgte mere ind til den principielle holdning til Landsbyggefonden. Det jo noget, vi har diskuteret gennem tiden herinde, altså hvor meget politikere herindefra kan disponere over den her landsbyggefond. Man har også haft diskussioner om den boligsociale indsats og andet, og om, hvor meget vi ligesom skal respektere, at det altså er lejernes egne penge, som de selv har sparet op, og som skal bruges til det formål, som var det oprindelige formål med Landsbyggefonden, nemlig at renovere og udbygge den almene boligsektor.

Kl. 14:54

Tredje næstformand (Karsten Hønge):

Ordføreren.

Kl. 14:54

Mette Thiesen (DF):

Altså, jeg kan forholde mig til, at vi er gået med i en aftale, hvor vi tager pengene herfra, og det må så ligesom være det, der er vores udgangspunkt. Men som sagt, hvis der er nogle uhensigtsmæssigheder, der skal kigges på i udvalgsbehandlingen, er jeg sikker på, at vores boligordfører, hr. Nick Zimmermann, tager det med også.

Kl. 14:54

Tredje næstformand (Karsten Hønge):

Der er ikke flere korte bemærkninger. Tak til fru Mette Thiesen, Dansk Folkeparti. Næste ordfører er fru Sascha Faxe, Alternativet.

Kl. 14:54

(Ordfører)

Sascha Faxe (ALT):

Tak for ordet, formand. Jeg er gammel nok til at kunne huske 1980'erne, hvor vi havde en enorm fattigdom, og jeg lægger også mærke til, at der sidder nogle unge mennesker deroppe på tilhørerrækkerne og vinker – hvor de det fedt, at I er her. For jeg tænker egentlig, at der er mange derude, der kan synes, at det her er enormt teknisk. Hvad er det, vi snakker om? Hvad er fattigdom for en størrelse? Og noget af det, der gjorde indtryk på mig som barn i 1980'erne, hvor vi havde en enorm fattigdom, var billeder af ældre mennesker, der gik ned og købte kattemad, fordi det var det, de havde råd til at spise. Det blev for mig et billede på den fattigdom, vi havde. Så når vi står her i dag og snakker om inflationshjælp, er det for os i Alternativet enormt vigtigt, at vi har været med til det, for det er den fattigdom, vi gerne vil være med til at forebygge, så andre ikke skal spise kattemad, eller hvad det måtte være. Men det var i hvert fald bare nemt for mig at forstå dengang.

Når man så skal lave de her aftaler, er der jo nogle gange nogle ting med nogle piller, man skal sluge, og det er da ikke nogen hemmelighed, at det, at vi skulle tage noget fra Landsbyggefonden, var en af de største piller for os at sluge i det her. Det vil jeg ikke gå så meget mere ind i, for jeg synes egentlig, at SF's ordfører har gjort det ret klart, hvad problemet så er, vi er landet i med den her udlægning af, at vi nu tager nogle af de penge og flytter dem videre – altså, så det reelt set bliver 80 mio. kr., der ryger i de offentlige kasser.

Så jeg vil mere gå over i at uddybe det, som hr. Pelle Dragsted åbnede op for, altså at sige: Hvad er det egentlig, der er på spil? For når jeg betaler min husleje, går ca. 20 pct. af den til Landsbyggefonden. Det er, fordi den bolig, jeg bor i, blev bygget i 1980'erne, og, som det er blevet sagt, blev der optaget meget, meget dyre lån dengang, og det samme beløb fortsætter de facto ind i evigheden som det, vi putter i Landsbyggefonden. Nu er vi nået ned på, at det er omkring 20 pct.; da jeg flyttede ind for 8 år siden, var det ca. 23 pct. – jeg har ikke de konkrete tal med decimaler osv. Det er ret meget at putte ind hver måned i en fælles kasse, men jeg bor alment, fordi jeg synes, det er en supergod idé. Jeg synes, det er rigtig dejligt, at vi er fælles om at tage det sociale ansvar, der ligger i at hjælpe hinanden på kryds og tværs i det her.

Når man så bor i sin ejerbolig eller i en andelsforening, sparer man også op, og det gør man nogle gange på en bankkonto, fordi man også har et tag, der skal repareres, skal have nye vinduer, er nødt til at lave noget klimasikring osv. Det kan man også gøre ved at låne i sin friværdi f.eks. – den mulighed er der jo også; det er også en form for boligopsparing. Og det er jo blevet sagt før og måske med sådan lidt voldsomme termer: Hvad ville man sige, hvis vi begyndte at tage pengene fra de private boligejeres boligopsparing på den måde? Det har jo ingen gang på jord – det kunne vi aldrig finde på. Altså, det skal vi ikke; det er ikke der, vi skal ud. Men det er mere for at sætte det i perspektiv. Det er faktisk det, vi gør, når vi tager penge fra Landsbyggefonden og bruger til noget andet. Det vil sige, at de går fra de her tage, de går fra de der jernbanesveller, der skal skiftes i det fantastiske boligområde, jeg bor i, som ikke har været sat i stand i over 40 år, fordi vi gør det her. Så det er en del af det.

Det gør vi gerne – os, der bor alment. Og vi har også fra Alternativets side valgt at sige, at det gør vi også gerne i den her sammenhæng. Der er mange andre sammenhænge, hvor vi meget klart har sagt fra over for det, men det gør vi gerne her. Men det er vigtigt for os også at sige, at pengene altså ikke skal gå ind i det offentlige. Så derfor vil vi gerne støtte det ændringsforslag, som SF kommer med, og sige, at så må vi finde en måde – for selvfølgelig påvirker det jo boligsikringen osv. – at få de penge navigeret tilbage til Landsbyggefonden og de lommer, de kommer fra.

Så det kunne vi også godt tænke os at arbejde videre med i udvalget, og som det ligger nu, kunne vi godt tænke os at sige, at der altså ligger noget arbejde, før vi er i mål med det her. Tak.

Kl. 14:59

Tredje næstformand (Karsten Hønge):

Der er en kort bemærkning til hr. Pelle Dragsted, Enhedslisten.

Kl. 14:59

Pelle Dragsted (EL):

Tak for det, og også tak for på pædagogisk vis at forklare, hvordan Landsbyggefonden fungerer. Det tror jeg der er rigtig mange som ikke ved, og det er nok også noget af årsagen til, at vi ofte oplever politikerne lege, at Landsbyggefonden ligesom er sådan en kasse, som man bare kan stikke snablen ned i efter forgodtbefindende. Jeg har så et spørgsmål, når Alternativet alligevel vælger at være med i den her aftale, selv om man snupper pengene herfra og man jo dermed på en eller anden måde i hvert fald risikerer at knæsætte et princip om, at det, når man skal hjælpe dem, der bor i almene boliger, så er okay, at de selv skal betale, mens vi for alle andre betaler det over fælleskassen.

Så mit spørgsmål går på: Hvad er Alternativets overvejelser bag det, og er det et udtryk for et principskifte? Eller vil Alternativet også fremover beskytte Landsbyggefonden mod grådige politikere?

Kl. 15:00

Tredje næstformand (Karsten Hønge):

Ordføreren.

Kl. 15:00

Sascha Faxe (ALT):

Altså, den med de grådige tænker jeg, at vi hopper over, men det er ikke et udtryk for et holdningsskift i forhold til det. Vi har set på en samlet pakke, og hvad der er gynger og karruseller i forhold til det her, og hvor vi kan være med til at gå ind og skubbe, og vi kan allerede nu se, at det, at vi har været til stede i forhandlingslokalerne, efterfølgende har været med til at skubbe på nogle ting, f.eks. om udmøntningen af nogle af de andre områder. Så det var jo det, vi gerne ville ind og gøre, og vi så det som en ekstraordinær situation.

Så vi står absolut på det almenes side, og vi deler jo også det argument, som ordføreren før kom med, om, at der er en begrænsning i det, fordi de her penge jo så kun kan gå til dem i den almene boligmasse, som cirka er en million, men hvad med alle de andre, der bor til leje, og som så kommer i klemme i det her? Så der er vi fuldstændig på linje.

Kl. 15:00

Tredje næstformand (Karsten Hønge):

Spørgeren.

Kl. 15:01

Pelle Dragsted (EL):

Tak for det. Det lyder rigtig godt. Så har jeg bare et spørgsmål til det mere principielle, som vi også har drøftet i dag, og nu bor ordføreren selv i en almen bolig. Er ordføreren enig i, at det i debatten, den politiske debat, og i høj grad også den måde, der herinde laves lovgivning på, ofte er, som om lejere behandles lidt anderledes end ejere, altså både når det drejer sig om opmærksomheden omkring ejerboliger og folk, der bor i ejerboliger, men også hvad vi ligesom tillader os? Kan ordføreren f.eks. forestille sig, at vi stak hånden ned i de private ejerboligers opsparing for at finansiere en inflationshjælp?

Kl. 15:01

Tredje næstformand (Karsten Hønge):

Ordføreren.

Kl. 15:02

Sascha Faxe (ALT):

Som jeg sagde i min indledende tale, synes jeg jo ikke, at det har en gang på jorden, at man tager det fra de private, og så skal vi heller ikke tage det fra lejerne. Det er jo et meget, meget stort spørgsmål i forhold til det, og jeg kan se, at uret tæller ned, og jeg har 18 sekunder til at svare på det, så den vil jeg meget gerne tage videre.

Men der er selvfølgelig en skævvridning, for traditionelt set har boligejere flere penge, og derfor er der noget med, når vi diskuterer og gerne vil have flere til at stemme på os, at vi appellerer mere til dem, end vi gør til lejerne. Men det var bare indledningen, og lad os drikke en kop kaffe og snakke om det. For det er en udfordring, at vi har et meget skævvredet boligmarked i Danmark.

Kl. 15:02

Tredje næstformand (Karsten Hønge):

Der er ikke flere korte bemærkninger. Tak til fru Sascha Faxe, Alternativet. Den næste ordfører er hr. Kim Edberg Andersen, Nye Borgerlige.

Kl. 15:02

(Ordfører)

Kim Edberg Andersen (NB):

Tak for det. Vi tager konklusionen først: Vi er med i aftalen, og vi kommer selvfølgelig til at støtte forslaget. Jeg er også ny politiker, så som hr. Sigurd Agersnap har jeg jo også tænkt det her med, at hold da op, hvor blev de penge lige af? Når jeg så også hører, at det sådan er en meget normal regulering, altså at du, hvis du ikke skal betale så meget i husleje, så ikke får så meget i boligstøtte, giver det også meget god mening. Vi skal herinde være bedre til at læse mellem linjerne, og det lærer vi forhåbentlig på et tidspunkt.

Men virkeligheden er jo også, at det her er en bred pakke med mange penge og mange ting, som vi er en hel række partier der har bundet os til på godt og ondt. Noget af det er godt, og noget af det er skidt. Hvis hr. Sigurd Agersnap kan få et ændringsforslag ind, der giver noget mere til det her, så kan jeg godt forstå det, og jeg kan også bakke op om det, for det er også min forståelse. Det var det faktisk. Så det kom bag på mig, men jeg lærer hver dag, men jeg har ikke nogen sådan stor bekymring om at sige ja til det her alligevel. Så kan vi tage de andre snakke om, hvordan tingene bliver skrevet, sådan at vi alle, selv os fra Nordjylland, kan forstå, hvad det er, der bliver sagt ja til.

Essensen i det her, er, at det er en god pakke, der hjælper mange mennesker, og det skal vi også huske. Ja, vi kan godt snakke længe om det, for jeg kan se, at der er en masse mennesker, der sidder på vejene, og jeg skal køre hjem, så jeg kommer alligevel ikke hjem foreløbig. Det har jeg alligevel heller aldrig oplevet i Nørager, det må jeg sige. Men det lærer jeg så også af i dag, og det er jeg glad for. I Nye Borgerlige støtter vi forslaget.

Kl. 15:04

Tredje næstformand (Karsten Hønge):

Der er en kort bemærkning til hr. Sigurd Agersnap, SF.

Kl. 15:04

Sigurd Agersnap (SF):

Tak for det. Nu ville jeg jo lige hjælpe, så ordføreren kan bruge tiden, indtil han skal køre hjem. Jeg synes jo også, at ordføreren ligesom får sagt det, som om vi skal lære at læse mellem linjerne. Det synes jeg egentlig er at sætte ordførerens lys lidt under en skæppe. Jeg tror, ordføreren har den rigtige forståelse af, hvordan det her plejer at foregå, nemlig at når penge løber tilbage i statskassen, skal det fremgå af tabellerne. Jeg er helt med på – det er vi i SF – at det selvfølgelig er mere kompliceret, hvordan man indretter den her model, men det, man jo kunne sætte sig ned og snakke om, er de 80 mio. kr., altså hvad vi vil bruge dem på. Det er jo 80 mio. kr., der går tilbage i statskassen. Er ordføreren ikke med på, at vi kunne tage en snak om dem?

Kl. 15:04

Tredje næstformand (Karsten Hønge):

Ordføreren.

Kl. 15:04

Kim Edberg Andersen (NB):

Jo, men hvis vi bliver rigtig ideologiske, så så jeg jo gerne, at de løb tilbage i skatteborgernes lommer, altså hvis vi var i gang, kan man sige. Men jeg synes i hvert fald, vi rammer noget principielt, i forhold til om jeg er villig til at finde 80 mio. kr. mere, for det er jo det, vi kommer op på i forhold til det samlede beløb. Der er et beløb, der falder i statskassen, hvilket i hvert fald ikke var planen, da Nye Borgerlige underskrev aftalen, altså at det skulle i statskassen. Det var det ikke. Der var mange andre områder, vi også kunne have brugt dem på. Så nu er det sådan. Det er en ret stor pakke alligevel, og jeg synes, det er en god pakke. Og vi støtter selvfølgelig forslaget, men det var ikke tanken, at det skulle i statskassen – det var det ikke.

Kl. 15:05

Forhandling

Tredje næstformand (Karsten Hønge):

Spørgeren.

Kl. 15:05

Sigurd Agersnap (SF):

Det er jeg jo glad for at ordføreren bekræfter, og jeg synes jo også godt, man kan betragte det som en eller anden form for skattestigning. Det er jo i hvert fald at tage nogle penge fra borgerne og fra lejerne, som man ikke havde regnet med. Så jeg vil egentlig bare sige tak for at bekræfte den opfattelse. Det er også min opfattelse. Og selv om vi begge to er nye, synes jeg godt, vi kan læse det, der står.

Kl. 15:05

Tredje næstformand (Karsten Hønge):

Ordføreren.

Kl. 15:05

Kim Edberg Andersen (NB):

Nu rammer du lige det ømme punkt i forhold til det der med, at det er en skattestigning, for naturligvis er det for meget i skat, når vi vælger at lave enhver form for check, vi sender ud herindefra. Så det gjorde jo lidt ondt på os i forvejen. Det tror jeg nu også vi sagde, da vi var med i den her pakke. Vi sagde, at det var så den sidste, man skulle forvente. Der har været noget optakt til det her, hvor der har været nogle grupper, hvor vi syntes, at nogle havde fortjent det mere end andre. Det hele bliver nogle gange samlet i pakker herinde. Men i forhold til skattestigninger håber jeg i hvert fald ikke, at ordføreren har den forståelse, at det er noget, vi i fremtiden fra Nye Borgerliges side sådan kommer til at hoppe dansende og glade hen og sige ja til. Det gør vi ikke. Det er virkeligheden, at vi var med i aftalen, fordi der var nogle folk, der havde brug for hjælp.

Kl. 15:06

Tredje næstformand (Karsten Hønge):

Der er ikke flere korte bemærkninger. Tak til hr. Kim Edberg Andersen, Nye Borgerlige. Så er turen kommet til social- og boligministeren. Goddag, og velkommen.

Kl. 15:06

Social- og boligministeren (Pernille Rosenkrantz-Theil):

Goddag, hr. formand. Tak for ordet, tak for debatten i dag, og tak for modtagelsen af lovforslaget. Altså, det her er jo en del af en større pakke, hvor der i øvrigt er sat 2,4 mia. kr. af. Det kommer næsten til at lyde, som om det eneste sted, der bliver taget penge fra i forhold til at give inflationshjælp, er Landsbyggefonden. Sådan er det ikke. Det ved folk i salen godt, men det er ikke sikkert, at alle, der følger med, ved det.

Det her er en del af en større pakke omkring inflationshjælp, hvor der bliver sat yderligere 2,4 mia. kr. af, som går til alle mulige formål, og det, der så er meningen med det her, er, at Landsbyggefonden skal understøtte almene boligafdelinger, som kommer i vanskeligheder. Det skal de faktisk allerede i forvejen.

Man kan sige, at der, hvor der sker udsættelser, er det jo selve boligafdelingen, der i første omgang skal være den, der dækker tabet ved udsættelser. Derfor er der også meget mening i, at man kan bruge Landsbyggefondens midler til at sænke huslejerne i nødlidende boligafdelinger og der, hvor lejere har svært ved at betale deres husleje.

Det vil altså sige, at det er en kollektiv ordning. Det er ikke en individuel ordning. Man går ikke ind og tager stilling til den enkelte lejers økonomi. Man tager stilling til den samlede boligafdeling, altså om der her er vanskeligheder med huslejeniveauet, og så er der altså mulighed for at sænke huslejen kollektivt og dermed bidrage til, at der er færre udsættelser.

Så vil jeg sige noget omkring den her debat, som SF har rejst. Jeg har jo været finansordfører en del år ud over at være, hvor jeg er nu, og det er fuldstændig rigtigt, at det normalt er sådan, når vi forhandler, at hvis der er tilbageløb på tingene, fremgår det af papirerne. Det, der bare er, er, at når vi har med landsbyggefondsmidler at gøre, sådan som jeg forstår det på Finansministeriet, så beregner man normalt ikke tilbageløb.

Det kan man altid godt diskutere om man skal eller ej, men det er bare for i hvert fald at have tilkendegivet heroppefra, at det er det, som opfattes som den sædvanlige praksis, i forbindelse med at man kigger på landsbyggefondsmidler.

Ordføreren har så til gengæld ret i, at det adskiller sig fra, hvordan vi gør, når vi har at gøre med statspenge, og derfor forstår jeg sådan set godt, at den eventuelle misforståelse er opstået. Jeg vil dog også tilkendegive, at skal man ændre på det, altså skal man ændre på det, der ligger til grund for den her aftale, koster det 80 mio. kr. Og det vil sige, at det her med at stille ændringsforslag, der er udgiftsdrivende, uden at komme med forslag til, hvor pengene skal tages fra, og uden at have skaffet sig opbakning til det, i hvert fald ikke er det, der ligger inden for rammen af aftalen.

Men jeg vil opfordre til noget. For vi har faktisk en ret god forligstradition og aftaletradition i Folketinget, og derfor må det helst ikke være sådan, at nogle går ud af et forhandlingslokale og har en opfattelse af, at der er aftalt noget, mens nogle andre har en opfattelse af, at der er aftalt noget andet. Det synes jeg faktisk er ret uheldigt, og derfor vil jeg selvfølgelig også bidrage til, at vi får redt de tråde ud.

For uanset om vi kan løse det eller ej, skal vi helst kunne gå ud af et lokale og være enige om, hvad det er, der er aftalt, og jeg kan faktisk godt forstå, hvorfor der har været misforståelser, altså det er simpelt hen, fordi der er forskellige traditioner for, hvordan man beregner det her, alt efter om vi taler om landsbyggefondsmidler eller statens midler.

Så vil jeg sige, at for mig som socialpolitiker har et af de tal, jeg altid har fulgt, været tal angående spørgsmål om udsættelser, for det er ekstremt indgribende i en families liv, hvis man bliver udsat fra sin bolig. Det giver næsten sig selv. Derfor har jeg også været ret bekymret over, at vi kunne se, at tallene steg igen – i coronatiden har der været sådan et dyk, hvor der simpelt hen har været færre udsættelser.

Derfor synes jeg, at det, der bare er sådan en lille bid af den aftale, som kun fylder 10 mio. kr., og som ikke ligger i det, som vi lovbehandler, men ligger i aftalen som helhed, nemlig det, der er økonomisk rådgivning, er enormt klogt. For de steder, hvor vi kan modvirke udsættelse og bidrage til, at man undgår de her udsættelser, opfatter jeg som noget enormt positivt.

Så det er bare for at sige det. Det er jo ikke en del af huslejesænkelsen, men det er bare for at nævne et andet af elementerne i aftalen, som jeg synes er rigtig, rigtig positivt, og som jeg ikke synes har fået så meget opmærksomhed herinde, og det kan godt være, det er, fordi det udgør en lille del ud af den samlede pakke. Så hen over de forskellige lovforslag, der er blevet behandlet, og behandlinger af inflationshjælpen synes jeg det har fået meget lidt fokus.

Jeg tror, de fleste, der har set de her forskellige programmer, hvor man får støtte og hjælp til sin privatøkonomi, vil vide, at det at få professionel vejledning i, hvordan man får rettet sin eventuelt kuldsejlede økonomi op, er enormt virkningsfuldt. Og lægger man dertil, at kommunerne har nogle redskaber og boligforeningerne har nogle redskaber til at hjælpe til med at undgå udsættelser, så mener jeg, at vi samlet set får leveret et mere tætmasket sikkerhedsnet for at undgå udsættelserne.

Vi er altså på samme niveau nu som før corona i forhold til antallet af udsættelser, og det mener jeg sådan set er noget, vi alle sammen til alle tider skal følge med ret stor bekymring, når vi taler om udsatte borgere.

Kl. 15:11

Så har jeg også ladet mig fortælle, at de almene boligafdelinger er blevet kontaktet af økonomisk pressede lejere, selvfølgelig på grund af inflation; det tror jeg de fleste herinde også har oplevet, for vi får ret mange henvendelser, når vi er i politik. Og derfor synes jeg selvfølgelig, det er fuldstændig på sin plads, at man i forbindelse med den her aftale adresserer, at der er nogle særlige udfordringer i forbindelse med huslejen, når der er inflation og man derfor bliver presset på sin økonomi hele tiden. Jeg skal jo så igen understrege, at det her er en kollektiv ordning. Det vil sige, at det ikke er den enkelte, det handler om, men de afdelinger, hvor der er presset økonomi.

Det tror jeg sådan set var ordene herfra. Tak for opbakningen, både til den her del af aftalen, som vi lovbehandler nu, men også til resten af aftalen, til de partier, der er med, og så må vi få afklaret det her med, at der ikke ligger 80 mio. kr. ekstra i en sukkerskål og venter på, at vi løser problemet. Men jeg vil gerne understrege, at jeg synes, det er afgørende vigtigt, at alle føler sig trygge ved, at når der står de ting i aftalerne, så mener vi faktisk det samme. Så jeg synes, det er helt rimeligt, at forskellige partier, herunder SF og Alternativet, har taget det spørgsmål op, og som jeg kunne forstå det, ville Nye Borgerlige også vende tilbage til det. Så lad os få redt de tråde ud i hvert fald.

Kl. 15:13

Tredje næstformand (Karsten Hønge):

Der er en kort bemærkning til hr. Pelle Dragsted, Enhedslisten.

Kl. 15:13

Pelle Dragsted (EL):

Tak for det, og tak for talen til ministeren. Det er rigtigt, at den her aftale indeholder meget andet, og at ikke alle pengene tages fra Landsbyggefonden, men der er ikke andre private fonde eller rettere sagt ting, der ikke er skattefinansierede, i den her aftale – jo, så tager man nogle penge fra de allerfattigste danskere, men lad os lade den diskussion ligge.

Det er helt særligt, at man, lige præcis når det gælder den her del af aftalen, som vi drøfter i dag, går ind og stikker snablen ned i Landsbyggefonden, som jo er opbygget af lejernes egen opsparing. Det er jo lidt, som om man fodrer hunden med sin egen hale. Den hjælp i aftalen, der f.eks. går til folkepensionister, finansierer vi alle sammen sammen, og det skal vi også, for folkepensionister er hårdt ramt. Det ville være mærkeligt, hvis folkepensionisterne selv betalte for hjælpen til folkepensionister. På samme måde er det mærkeligt at lade de almene lejere selv betale for hjælpen til dem selv. Så hvorfor er det, at lige præcis når det gælder hjælpen til de almene lejere, er det ikke noget, vi finansierer i fællesskab over skatten?

Kl. 15:14

Tredje næstformand (Karsten Hønge):

Ministeren.

Kl. 15:14

Social- og boligministeren (Pernille Rosenkrantz-Theil):

Altså, alle, der betaler skat, er jo med til at finansiere det. Så folkepensionisterne er også med til at finansiere det. Vi øger ældrechecken, fordi det jo er en del af den skattebetaling. Men jeg forstår godt spørgsmålet. Det, der var spørgsmålet, og som er den gamle debat herinde, er, i hvor høj grad vi kan disponere over Landsbyggefondens midler som politikere. Og jeg vil sige, at jeg egentlig synes, at snittet her er fint. Det har været en ongoing debat de sidste mange årtier – i hvert fald tilbage til starten af 00'erne, hvor der var rigtig meget debat om det. Og jeg mener sådan set, at vi rammer snittet rigtigt her; pengene bliver brugt fornuftigt. Jeg synes i øvrigt også, at man rammer snittet rigtigt, når vi taler om de boligsociale indsatser, som jeg selv er meget optaget af.

Så for mig handler det om, om det er noget, hvor man kan se for sig, at der er nogle boligafdelinger i Danmark, der får bedre vilkår for at undgå eksempelvis udsættelser, som i sidste ende kommer til at være til skade for de pågældende boligafdelinger – og det mener jeg at man kan svare ja til. Så kan man altid diskutere, hvordan man skal finansiere det ene eller det andet. Jeg vil bare gerne anholde det der med, at det bliver sagt, som om lejerne er de eneste, der på en eller anden måde bliver behandlet sådan, at man fra samfundets side stikker snablen ned. Altså, nu nævnte ordføreren, at han selv er ejer. Så ordføreren er jo bekendt med, at man betaler skat, og det vil sige, at der har staten vel så også på en eller anden måde snablen nede i noget.

Kl. 15:15

Tredje næstformand (Karsten Hønge):

Hr. Pelle Dragsted for sit andet spørgsmål.

Kl. 15:15

Pelle Dragsted (EL):

Jo, jo, men almene boligforeninger betaler også ejendomsskat. Så det, der er særligt her, er, at det gode ved skattesystemet – og det tror jeg også den socialdemokratiske minister er enig i – er, at vi har en progression. Jeg bor f.eks. i en stor villa – godt nok i et kollektiv – så vi betaler en højere ejendomsværdiskat end andre, og det er så med til at finansiere hjælp til nogle af de grupper, der har det svært, f.eks. i forbindelse med inflationen. Der bærer de bredeste skuldre det tungeste læs. I den aftale, vi diskuterer i dag, er det modsat. Der tager man pengene fra dem, der har de smalleste skuldre, altså forstået på den måde, at vi ved, at dem, der bor i de almene boliger, generelt har de laveste indkomster. De skal så selv finansiere at få hjælp til dem selv. Det er et helt andet princip end det, som ordføreren taler om, når vi ellers har snakket om inflationshjælp.

Kl. 15:16

Tredje næstformand (Karsten Hønge):

Så kan ministeren svare.

Kl. 15:16

Social- og boligministeren (Pernille Rosenkrantz-Theil):

Jeg anerkender faktisk ikke, at det er sådan, at man tager pengene fra dem, der har de smalleste skuldre, og giver dem til de andre. Så det er jo ikke det omvendte, der gør sig gældende. Jeg medgiver, at i vores skattefinansierede velfærdssystem har vi en mulighed for at lave en helt anden progression. Altså, der er 2,4 mia. kr. inde i den her pakke, som er inde over den almindelige måde, vi finansierer tingene på. Her giver man en mulighed for at stabilisere nogle afdelinger, der kan komme i vanskeligheder – så man simpelt hen kan sænke huslejen i nogle områder. Ellers er det jo simpelt hen sådan, at når folk bliver udsat fra deres lejligheder, er det boligafdelingen, der i første omgang skal ind og dække det. Der giver vi så en mulighed for, at man kan sænke huslejen, så der ikke er den usikkerhed. Det er jo ikke sådan, at vi tager pengene fra lejerne og giver dem til nogle helt andre mennesker.

Kl. 15:16

Tredje næstformand (Karsten Hønge):

Tak. Den næste korte bemærkning er til hr. Sigurd Agersnap, SF.

Kl. 15:16

Sigurd Agersnap (SF):

Tak for det. Jeg vil først og fremmest gerne kvittere for, at ministeren siger, at vi må få udredt eventuelle uenigheder eller misforståelser, og det synes jeg er rigtigt. Det er jo helt tydeligt, at vi har forskellige forståelser af den aftale. En af de ting, som jeg forstår ved aftalen, er jo også, at der ikke mangler 80 mio. kr., men at der jo faktisk er et provenu for staten på 80 mio. kr., som ikke fremgår af aftalen. Så det er jo i hvert fald, som jeg læser aftalen, nærmere sådan, at der er 80 mio. kr. mere, end man havde regnet med. Men det må vi jo få afklaret.

Mit spørgsmål er mere af sådan generel principiel karakter, for jeg hører også ministeren sige, at sådan har praksis været, og at man ikke regner med tilbageløb, men det er der, når man bruger Landsbyggefondens midler. Er det en okay praksis, altså at der, når man forhandler om Landsbyggefondens midler, så egentlig er penge, der ryger ind til staten, og som ikke går tilbage i Landsbyggefonden? Det er jo penge fra lejerne, der så ryger ind til staten.

Kl. 15:17

Tredje næstformand (Karsten Hønge):

Ministeren.

Kl. 15:17

Social- og boligministeren (Pernille Rosenkrantz-Theil):

Altså, det er jo det, vi har aftalt med hinanden. Så jeg kunne jo sådan set stille spørgsmålet den anden vej, og så er jeg klar over, at SF åbenbart ikke har været klar over, at det er det, der er praksis. Men det er altså det, der er aftalt i et bredt flertal, herunder SF selv. Så man kan sige, at det ved de hidtidige aftaler, der er lavet om det samme, også har været det princip, der har været gældende.

Så jeg anerkender, at det kan være sådan, at der har siddet en ordfører, eller hvem det nu er, der har forhandlet for SF, som ikke har haft kendskab til den praksis. Men det er altså ikke desto mindre det, som SF den ene gang efter den anden har været med til at aftale. Ja, og det er jo fair and square, hvis man fortryder det, men det er bare for at sige, at det spørgsmål kunne jeg så også stille den anden vej rundt.

Kl. 15:18

Tredje næstformand (Karsten Hønge):

Spørgeren.

Kl. 15:18

Sigurd Agersnap (SF):

Jamen tak for spørgsmålet. Jeg troede egentlig, det foregik den anden vej, men grunden til, at jeg rejser det, er jo netop, at vi ikke synes, at de 80 mio. kr. fra lejerne skal gå ind i statskassen. Vi mener ikke, at der skal gå inflationshjælp fra lejerne ind i statskassen. Det er den forståelse, ministeren har af aftalen, men det er bestemt ikke den forståelse, vi har haft af den.

Så må jo jeg bare sige, at man, hvis det er sådan, at det er praksis for forhandlinger i forbindelse med Landsbyggefonden, så reelt har økonomitabeller, som ikke er gennemsigtige, og som man ikke kan bruge til at sige, hvad der er provenuet ved en samlet aftale. Det vil sige, at aftalen ikke kan sammenlignes ned igennem det. Det må jo være en dårlig praksis.

Kl. 15:19

Tredje næstformand (Karsten Hønge):

Ministeren.

Kl. 15:19

Social- og boligministeren (Pernille Rosenkrantz-Theil):

Men jeg synes jo altid, man skal diskutere de der beregningspraksisser. Jeg er overbevist om, at havde man stillet spørgsmålet, havde man jo fået tingene lagt frem. Jeg kan sige, at i 2018, hvor ordføreren ikke var ordfører, fordi ordføreren ikke var valgt endnu, indgik SF også en aftale, der beror på det samme princip, og at jeg faktisk mener, at det er fair and square, at når de praksisser er forskellige, alt efter hvad det er, vi beregner, så ligger der en masse teknik til grund for det, som man ikke nødvendigvis kan have været bevidst om, da man sad med det.

Det ændrer bare ikke på, at det er det, der er aftalen, og det vil sige, at det har været på den måde, de sidste aftaler på boligområdet har været lavet. Ønsker man en anden type af beregninger, er man altid velkommen til at spørge til det. Men jeg har jo ikke sådan 80 mio. kr. liggende i en eller anden sukkerskål, og det vil sige, at der skal en finansiering til, hvis det er sådan, at man vil ændre på det som en del af aftalen.

Kl. 15:19

Tredje næstformand (Karsten Hønge):

Den næste korte bemærkning er til fru Sascha Faxe, Alternativet.

Kl. 15:19

Sascha Faxe (ALT):

Tak. Nu bliver der hele tiden snakket om, at der er mange nye politikere, og jeg er også en af dem, og jeg synes nogle gange, at der bliver snakket for lidt om den ros, vi også skal give. Så jeg vil faktisk sige tusind tak til ministeren for også at lytte til det her og sige: Hey, lad os snakke om det. For det er ikke det, jeg har oplevet oftest indtil nu. Så det gør også bare, at det er en virkelig en at gå til weekend på, hvor vi siger: Yes, vi tager lige et tag mere her.

Når jeg lytter til det, der sker rundtomkring, tænker jeg også, at loven fra 1989 måske trænger til en gennemgang. For hvis det er noget, vi ramler ind i igen og igen og har gjort det i årevis, kunne det måske være på tide, at vi kiggede lidt på det, så vi fik nogle klare rammer omkring, hvordan vi så bruger Landsbyggefonden, og hvad dens funktion er, sådan at vi måske ikke nødvendigvis kommer til at skulle slå os på det igen og igen. Jeg er meget et aftalemenneske; hvis vi har klare aftaler, er verden nemmere. Så det er egentlig en opfordring, ikke blot til ministeren, men til alle i salen, om, at det kunne være, at vi skulle trække i arbejdstøjet med hensyn til Landsbyggefonden.

Kl. 15:21

Tredje næstformand (Karsten Hønge):

Ministeren.

Kl. 15:21

Social- og boligministeren (Pernille Rosenkrantz-Theil):

Jeg synes jo altid, at det er forfriskende, når der også kommer nye bud på, hvad der skal kigges på, og hvad der skal kigges igennem. Jeg har været meget optaget af det boligsociale arbejde, der er lavet i regi af Landsbyggefonden, faktisk særlig den del, der handler om muligheden for fritidsjob, hvor jeg tror, at boligafdelingerne kan bidrage med noget, som vi fra det kommunale, det statslige eller det regionale system ikke kan levere på samme måde, som når man handson er derude. Og så er jeg enig med ordføreren i, at der hen over årene har været meget diskussion om Landsbyggefonden og om, hvordan midlerne skulle bruges. Men jeg vil gerne sige her, at jeg jo sådan set mener, at det ikke er et spørgsmål om, at nogle penge bliver brugt på noget andet. Pengene blev brugt direkte på at stabilisere nogle boligafdelinger, der ellers kunne komme i uføre på grund af inflationssituationen, og derfor synes jeg egentlig, det er ret rimeligt, at man kigger på det på den her måde. Så det er jo ikke et spørgsmål om, at man tager nogle penge op af Landsbyggefonden og så bruger dem på nogle helt andre mennesker, og derfor synes jeg egentlig, at man har ramt et udmærket snit her.

Kl. 15:22

Tredje næstformand (Karsten Hønge):

Fru Sascha Faxe.

Kl. 15:22

Sascha Faxe (ALT):

Det var heller ikke i forhold til den konkrete sag. Det var mere en generel ting. Og jeg deler også den store interesse for det boligsociale område og ser det også som et meget vigtigt aspekt, netop fordi jeg tror, det er vigtigt, at det er forankret lokalt, og jeg har selv været en del af det arbejde. Så det vil jeg også meget gerne være med til.

Kl. 15:22

Tredje næstformand (Karsten Hønge):

Ministeren.

Kl. 15:22

Social- og boligministeren (Pernille Rosenkrantz-Theil):

Min dør står altid åben, hvis det er sådan, at der er ting, man gerne vil have drøftet. Jeg vil også bare kvittere for det her med, at de gange, hvor der har været tvivl om, hvad aftalegrundlaget er, er det vanvittig vigtigt, at det i hvert fald ikke er det, der skiller os ad. Det vil sige, at der kan være politiske uenigheder, om der så skal disponeres de ekstra 80 mio. kr. eller ej, men i forhold til selve aftalegrundlaget bliver vi selvfølgelig nødt til at være sikre på, at vi mener det samme omkring det, vi har aftalt. Ellers holder aftalerne jo ikke, og derfor synes jeg, det er rigtig vigtigt, at vi får redt de tråde ud. Så tak for at bringe det op.

Kl. 15:23

Tredje næstformand (Karsten Hønge):

Der er ikke flere korte bemærkninger. Tak til social- og boligministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Boligudvalget. Hvis ingen gør indsigelse, betragter jeg dette som vedtaget.

Det er vedtaget.

Det sidste punkt på dagsordenen er:

3) 1. behandling af beslutningsforslag nr. B 102:

Forslag til folketingsbeslutning om at udarbejde en model til en dansk forvaltningsdomstol.

Af Torsten Gejl (ALT) m.fl.

(Fremsættelse 17.03.2023).

Kl. 15:23

Tredje næstformand (Karsten Hønge):

Ordføreren for forslagsstillerne, hr. Torsten Gejl fra Alternativet, vil starte med at begrunde forslaget. Værsgo.

Kl. 15:23

Begrundelse

(Ordfører for forslagsstillerne)

Torsten Gejl (ALT):

Tak, formand. Jeg vil kort motivere forslaget om at undersøge muligheden for at indføre en forvaltningsdomstol i Danmark. Jeg er sikker på, at langt de fleste af os ved, at mange hundred tusinde danskere føler en ret stor mangel på retssikkerhed, og det her forslag går ud på at undersøge, om det at indføre en forvaltningsdomstol kunne være et svar på det problem.

I Alternativet skal vi ikke diktere, hvordan sådan en kan se ud. Forslaget handler heller ikke om, om vi skal have en eller ej – det handler om, om vi skal bruge kræfter på at undersøge, om en forvaltningsdomstol måske kunne være en model til at genindføre den følelse af retssikkerhed, som jeg tror mange danskere savner.

Sådan en debat som den her kan jo tage mange retninger, og det er ikke min idé med det her at stå og slå de ordførere oven i hovedet, der mener, at det her er en dårlig idé. Jeg vil selvfølgelig gerne høre, hvad ordførerne mener om forslaget i forhold til ordførernes partiers tidligere udtalelser, men jeg har en reel nysgerrighed, i forhold til hvor stort et problem ordførerne synes det her er, og også hvad vi kan gøre ved det, og hvad svaret skal være – også hvis man nu synes, en forvaltningsdomstol er en dårlig idé; så kan det være, man har andre gode idéer. Og så håber jeg selvfølgelig på direkte støtte fra partier, som har modet til at gå ind og støtte det at undersøge, om så stor en systemændring er det, der skal gøre, at mange, mange flere borgere føler, at der er en større retssikkerhed i Danmark. Tak, formand.

Kl. 15:25

Tredje næstformand (Karsten Hønge):

Tak til hr. Torsten Gejl, Alternativet. Forhandlingen er åbnet, og den første, der får ordet, er social og boligministeren.

Kl. 15:25

Forhandling

Social- og boligministeren (Pernille Rosenkrantz-Theil):

Jeg vil gerne starte med at takke for, at man tager det her op. Jeg er dybt uenig, men jeg synes, at det er al ære værd, at vi tager nogle af de store, mere principielle diskussioner om, hvad vi gør ved noget af det, som jeg opfatter som det, man kunne kalde et vildt problem. For jeg mener, vi utvivlsomt har at gøre med et af de vilde problemer, når vi taler om det her område. Det er jo et spørgsmål om, at der bliver tilbagevist ufattelig mange sager – omgørelsesprocenten er altså vanvittig stor. Den har år for år ligget højt, og på trods af politiske ønsker om det modsatte er det ikke lykkedes at forandre det. Det vil sige, mener jeg, at vi her har at gøre med et af de der er problemer, hvor enhver idé om, at man bare kan gøre et eller andet med et fingerknips og bum!, og så har det sikkert løst sig i morgen, ikke holder, for så havde vi nok gjort det for længst. Derfor mener jeg faktisk, at det er al ære værd, at man vælger fra Alternativets side at sige: Okay, det er åbenlyst ikke den rigtige vej at gå at justere på småskruer, for der skal noget andet til, og der skal også en større systemforandring til. Det er jeg sådan set enig i. Jeg er bare ikke enig i det, der ligger her.

Det er i virkeligheden en diskussion, vi har haft i vanvittig mange år på socialområdet. Jeg har altid valgt at gå en anden vej end den, der lægges op til her, og det er, fordi jeg mener, at det er den fundamentale lovgivning, der ikke er på plads. Det har jeg efterhånden sagt rigtig mange gange, og nu er jeg også blevet minister for området, så nu har jeg en eller anden sandsynlighed for også at kunne gøre noget ved det. Men min opfattelse er den, at nok kan vi med det problem, vi har her, vælge at bruge alle kræfterne på at gøre noget ved tilsynet så at sige eller etablere en forvaltningsdomstol – den del, der handler om at komme efter nogen, der ikke har gjort det godt nok – jo, jo, men min analyse er bare, at grunden til, det ikke bliver gjort godt nok, er, at lovgivningen ikke er god nok. Og det vil sige, at ligegyldigt hvor meget du bygger ovenpå af tilsyn og forvaltningsdomstol og bla bla bla, kommer du ikke videre, hvis det er sådan, at det fundamentale ikke er godt nok.

For at tage et ekstremt eksempel på, hvad det er, jeg mener, vil jeg sige, at der vel ikke er én hospitalsafdeling i USA, hvor der ikke render advokater rundt, som kan hjælpe en med at anlægge sag mod alle mulige, i forbindelse med at man er blevet indlagt på hospitalet. Det er jo alt sammen meget godt, men det er væsentlig bedre at have vores system, hvor man har et langt mere solidt sundhedsvæsen og derfor ikke har behov for hele tiden at skulle ind i et eller andet retssystem, hvis man har fået virkelig dårlig behandling, hvorefter man måske kan få noget økonomisk oprejsning. Det var sådan set bedre, at folk fik god behandling, tænker jeg at vi alle sammen kan blive enige om. Derfor har jeg i min tilgang til det altid jagtet, at vi i stedet for at kigge på den del af det forsøger at kigge på loven. Det ved jeg godt er sværere for os som politikere, fordi det er os, der har lavet loven, så hvis den ikke er lavet godt nok, er det jo os, fingrene peger på, men det mener jeg faktisk er det rigtige sted at pege hen. Det vil sige, at jeg ikke beskylder Alternativets ordfører for ansvarsforflygtigelse, for det mener jeg faktisk ikke at det her er et udtryk for, men jeg mener, at det ville være ansvarsforflygtigelse, hvis det var sådan, at vi fra Folketingets side sagde, at svaret på det problem, der er, med de store omgørelsesprocenter, er at lave et sted, hvor folk, efter de har fået dårlig behandling, kan gå hen, f.eks. til en forvaltningsdomstol. Vi har jo sådan set ansvaret for at sørge for, at de får behandling.

Derfor er jeg simpelt hen fundamentalt uenig i, at det er den vej, vi skal gå. Det er en debat, vi har kørt hen over vældig mange år i forskellige afskygninger. Jeg har været meget optaget af, vi fik lavet det, der hedder specialeplanlægning, fordi jeg mener, at en af årsagerne til, at det går helt galt på socialområdet, er, at der ikke er forløbsbeskrivelser. Det vil sige, at det svarer til, at man har en folkeskole uden nogen former for rammer for, hvad det er for undervisning, der skal være i skolen, at man ikke har defineret, hvilke fag der skal undervises i, at man ikke har defineret, hvad historieundervisningen eksempelvis kunne handle om osv. osv.

Det er faktisk situationen på socialområdet, at vi har rigtig mange indsatser, men vi har bare ikke defineret, hvad det går ud på. Det vil jo også betyde, at laver man en forvaltningsdomstol, har den ikke noget at stå på. Virkeligheden i dag er jo, at når vi sender socialtilsynet på besøg, har vi end ikke givet nogen redskaber til – hårde redskaber – at man, hvis stedet ikke fungerer, kan gribe ind over for det, for vi har jo ikke beskrevet, hvad det rigtige, det gode er, hvad det er for en forløbsbeskrivelse, hvad det er, vi forestiller os der egentlig burde være her, med det resultat, at de ikke har noget at stå på. Derfor er det min bedste overbevisning, at vi stikker befolkningen blår i øjnene, hvis vi etablerer en forvaltningsdomstol som svar på det spørgsmål.

Kl. 15:30

Jeg mener, at vi bliver nødt til politisk at gøre vores hjemmearbejde, og i den her sammenhæng handler det om den fundamentale specialeplanlægning, altså at beskrive, hvordan vi forventer at forløbet igennem det for en borger, der har den her type af sammensatte problemer, skal være. Det stykke hjemmearbejde er ikke gjort endnu, og det er noget af det, jeg har kæmpet for i årevis, og det er noget af det, som jeg mener vi skal sætte i søen. Det står i vores regeringsgrundlag, og det er noget af det, jeg glæder mig til at komme i gang med. Det er ikke en snuptagsløsning, og på den måde står jeg jo samme sted som Alternativet. Jeg anerkender, at her er der tale om problemer, der er så dybe, at forestillingen om, at vi skal kunne løse dem fra den ene dag til den anden, i hvert fald ikke er rigtig.

Så jeg er sådan set ret glad for, at vi får taget nogle af de der fundamentale snakke om, hvordan man løser de her vilde problemer med udgangspunkt i det her. Men løsningen er jeg som sagt ikke enig i, og jeg kan derfor ikke støtte forslaget.

Kl. 15:31

Tredje næstformand (Karsten Hønge):

Den første korte bemærkning er til hr. Torsten Gejl, Alternativet.

Kl. 15:31

Torsten Gejl (ALT):

Tak for talen. Jeg synes, at nogle af ministerens andre taler har givet mere mening. Altså, vi kæmper jo fra område til område – børneområdet, handicapområdet, sundhedsområdet, beskæftigelsesområdet, socialområdet – og vi hører hinanden sige i interne sammenhænge, at vi er trætte af at lave lovgivning, der ikke bliver overholdt. Og man kunne godt fra område til område prøve at kvalitetssikre det, men man kunne jo også gøre ligesom en stor del af Europa og sige, at vi vil have sikret retssikkerheden, ved at den lovgivning, vi laver, skal overholdes – ikke kun for at holde omgørelsesprocenterne nede, men simpelt hen for at sikre, at det offentlige ikke igen og igen fuldstændig usanktioneret kan gentage fejlagtige afgørelser, som faktisk har en meget, meget ubehagelig indvirkning på borgernes liv.

Så kan ministeren ikke godt se, at det ikke bare er at reparere det på det ene område, men at det her faktisk kunne betyde, at lovgivningen bliver overholdt på en række områder?

Kl. 15:32

Tredje næstformand (Karsten Hønge):

Ministeren.

Kl. 15:32

Social- og boligministeren (Pernille Rosenkrantz-Theil):

Nej, det kan det ikke, og det er jo deri, jeg mener misforståelsen ligger. En forvaltningsdomstol vil jo ikke betyde, at lovgivningen bliver overholdt – den vil bare betyde, at man kan indklage det, hvis ikke den er blevet overholdt, og det er jo det, jeg synes er hele problemet. Til den her sammenligning, hvor man siger, at store dele af resten af Europa har det, vil jeg sige: Jo, jo, men de har jo så ringere velfærdssamfund, end vi har. Så det er jo ikke sådan, at man kan pege på nogle lande og sige: De her lande i Europa, der har en forvaltningsdomstol, har langt mere fantastiske velfærdssamfund, så se bare, hvordan det har virket – der har de fuldstændig styr på fagligheden i deres socialpolitik, arbejdsmarkedspolitik, handicappolitik osv.

Jeg synes sådan set, vi har et af de bedste velfærdssamfund, der findes. Og der er lang vej til, at jeg synes, det er godt nok. Men til det der med at sige, at de andre steder i Europa har en forvaltningsdomstol, og at det derfor skulle være et argument for, at det var en god idé, at vi også havde det her: Nej, domstole er jo kun til, for at der kan ske noget, hvis loven ikke er blevet overholdt. Og der, hvor jeg gerne vil hen, er at sørge for, at vi har en lovgivning og et velfærdssamfund, der gør, at folk får den støtte og hjælp, de har behov for, og som de har ret til. Og det mener jeg simpelt hen ikke at domstolen i den sammenhæng hjælper yderligere på, i forhold til hvad Ankestyrelsen vil kunne i dag.

Kl. 15:34

Tredje næstformand (Karsten Hønge):

Spørgeren.

Kl. 15:34

Torsten Gejl (ALT):

Jamen jeg synes, det er en illusion, at det kan gøres på den måde. I løbet af de sidste 10 år har der været 500.000 klager til Ankestyrelsen – 100.000 er omgørelser. Og hvis det i forhold til de borgere, der orker at klage, er sådan, at der er én borger, der ikke orker at klage, for hver borger, der gør det, så kan vi tælle det i millioner. Altså, når vi sammenligner med resten af Europa, kan det da ikke passe, at de har en ringere retssikkerhed alle sammen, når de har en forvaltningsdomstol.

Det her handler jo ikke bare om at klage – det handler om at få omgjort forkerte beslutninger og sørge for, at domme bliver sanktioneret, så det ikke gentager sig.

Kl. 15:34

Tredje næstformand (Karsten Hønge):

Ministeren.

Kl. 15:34

Social- og boligministeren (Pernille Rosenkrantz-Theil):

Jamen det er jo ikke den del, vi er uenige om. Altså, Ankestyrelsen kan jo hjemsende sager, kan sanktionere, i forhold til at her er der ikke gjort det, der skulle gøres. Vi har et sanktionssystem. Det er slet ikke den del, der står til diskussion. Det står heller ikke til diskussion, om vi synes, det er en god idé, at retssikkerheden skal være i orden eller ej. Jeg tror bare ikke på den der meget amerikaniserede variant, hvor man skal retssage sig ud af, at man fundamentalt set ikke har en ordentlig lovgivning. Det er det, det handler om, efter min mening. Så min analyse af problemet er simpelt hen anderledes.

Vi er enige om, at retssikkerheden skal være væsentlig højere; vi er enige om, at der selvfølgelig skal kunne sanktioneres; vi enige om, at der selvfølgelig skal være et sted, man kan klage. Men at tro på, at en forvaltningsdomstol skulle være den hellige gral – jeg tror ikke på det.

Kl. 15:35

Tredje næstformand (Karsten Hønge):

Den næste korte bemærkning er til fru Katrine Daugaard, Liberal Alliance.

Kl. 15:35

Katrine Daugaard (LA):

Vi har jo flere gange inden for den seneste tid diskuteret det her med, om lovgivningen er god nok, bl.a. på anbringelsesområdet. Vi kan jo se på Børnesagsbarometeret, at i 45 pct. af børnesagerne afholder man ikke den her lovpligtige børnesamtale. I 65 pct. af børnesagerne overholder man ikke de lovpligtige tidsfrister. Det er jo der, hvor ministeren nu selv har mulighed for at lave en ny meget stor, omfattende lov, som jeg jo så går ud fra at ministeren mener er til det bedre, og fjerne de her ting, og det vil da give færre sager til Ankestyrelsen. Men du kan også finde år, hvor Ankestyrelsen omgør op imod halvdelen af alle handicapsager. Så der er jo i hvert fald et stort problem med at overholde lovgivningen derude.

Kl. 15:36

Tredje næstformand (Karsten Hønge):

Ministeren for et svar.

Kl. 15:36

Social- og boligministeren (Pernille Rosenkrantz-Theil):

Ja, det er jeg enig i. Jeg er bare uenig i løsningen. Jeg er fuldstændig enig i, at vi har et kæmpemæssigt retssikkerhedsmæssigt problem. Det er regeringen enig i, og det er derfor, vi har skrevet nogle ting ind i regeringsgrundlaget. Det er i øvrigt derfor, vi behandler barnets lov i øjeblikket; det er jo for at spænde bardunerne. Så det er bare for at sige, at jeg er fuldstændig enig i karakteristikken af problemet. Det er ikke den del, vi er uenige om. Det, vi er uenige om, er, hvorvidt vi skal spise borgerne af med at sige, at løsningen på de her problemer er at lave en forvaltningsdomstol, i stedet for at erkende, at dem, der har ansvaret for, at det er på den måde, er os.

Kl. 15:37

Tredje næstformand (Karsten Hønge):

Spørgeren.

Kl. 15:37

Katrine Daugaard (LA):

Så ministeren mener, at man så gør det ved bare at fjerne lovgivningen. Det er jeg ikke enig i. Ministeren taler meget om at spænde bardunerne, men der er jo ikke noget, der sætter ind over for, at lovgivningen ikke overholdes. Derfor vil jeg gerne spørge ministeren: Kunne ministeren så støtte LA's forslag om at lave en bodsordning?

Kl. 15:37

Tredje næstformand (Karsten Hønge):

Ministeren.

Kl. 15:37

Social- og boligministeren (Pernille Rosenkrantz-Theil):

Nej. Altså, som sagt tror jeg ikke rigtig på de der lidt amerikaniserede løsninger. Og så bryder jeg mig faktisk generelt ikke om den måde at debattere på, hvor man lægger hinanden ord i munden. Når ordføreren siger, at så mener ministeren altså, at man løser det ved bare at afskaffe lovgivningen, så er det et udtryk for den måde at debattere på, og det gider jeg faktisk ikke.

Kl. 15:37

Tredje næstformand (Karsten Hønge):

Så er det godt, at der ikke er flere korte bemærkninger. Vi siger tak til social- og boligministeren. Vi går nu i gang med den almindelige ordførerrække, og den første, der får ordet, er fru Maria Durhuus fra Socialdemokratiet.

Kl. 15:38

(Ordfører)

Maria Durhuus (S):

Tak for ordet. Vi har i min optik et godt velfærdssamfund. Hver dag går ansatte på arbejde for at levere velfærd til borgerne - høj som lav, ung som gammel – og gøre deres allerbedste. Men selv om kommunerne gør sit for at levere sit allerbedste, sker der stadig fejl, hvor en borger falder mellem to stole, får afvist sin ansøgning om en ydelse, man faktisk havde ret til, eller falder igennem systemets ellers fintmaskede sikkerhedsnet. Det er vigtigt, at man som borger i Danmark har tillid til, at man får hjælp, når man er berettiget til det, og at kommunerne og ankestyrelserne griber borgerne i de sager, hvor der sker fejl.

Vi er derfor helt enige med Alternativet i, at vi selvfølgelig skal have et velfærdssamfund, der værner om danskernes retssikkerhed, og vi er i Socialdemokratiet helt enige i, at der alt for ofte sker fejl på socialområdet, som betyder, at udsatte borgere ikke får den hjælp og støtte, de er berettiget til. Vi mener dog, at forslaget her ikke er den bedste måde at løse det på.

Alternativet ønsker, at vi skal danne en arbejdsgruppe, som skal kigge på at oprette en dansk forvaltningsdomstol, som skal behandle tvister mellem forvaltningen og borgerne. Det vil betyde et brud med den grundlæggende indretning af klagesystemet i Danmark, for lige nu har vi et eksisterende setup med Ankestyrelsen, som trods udfordringer grundlæggende fungerer. Samtidig har vi i Danmark et utal af uafhængige administrative nævn og andre organer, der i vid udstrækning varetager den rolle, som forvaltningsdomstole har i andre lande. Vi har samtidig også Folketingets Ombudsmand, som styrker borgerens retsstilling over for forvaltningen. Sagt på en anden måde: Vi har et system – og et omfattende et af slagsen – så lad os snakke om, hvordan vi sammen kan gøre det bedre i stedet for at skulle oprette yderligere et system og ovenikøbet en domstol.

Jeg tror ikke, at flere systemer og retssager løser de grundlæggende udfordringer, man kan møde i det kommunale system. De store omgørelsesprocenter i Ankestyrelsen viser i min optik, at de store retssikkerhedsmæssige problemer ligger meget tidligere i processen, når kommunen selv skal træffe afgørelserne i første omgang. Dog er det vigtigt at huske, at der ikke er noget, der tyder på, at kommunerne generelt ikke efterlever Ankestyrelsens afgørelser.

Vi ved, at borgere i forvejen oplever, at det kan være overvældende at klage over fejl, der er begået i kommunerne, og jeg tror, det bliver endnu mere overvældende at skulle sidde i endnu en klageinstans og rejse endnu en klage. Samtidig tror jeg heller ikke, at en forvaltningsdomstol vil løse sagsbehandlingstiderne i de her klagesager, nærmere tværtimod.

Vi har domstole, hvor sagsbehandlingerne er lange. Der er klageadgangen til Ankestyrelsen nemmere og hurtigere end ved domstolene. I stedet burde vi kigge på, hvad der sker, inden sagerne ender i Ankestyrelsen, f.eks. ved specialeplanlægningen, og understøtte kommunerne i at træffe de rigtige beslutninger for borgeren, så udsatte borgere og andre med behov for hjælp til at opretholde deres retssikkerhed får den rette specialiserede hjælp, og personalet oplever sig fagligt klædt på til opgaven snarere end at skulle arbejde i en alt for travl hverdag med sanktioner og straf hængende over hovedet.

Derfor vil jeg afslutningsvis sige, at jeg anerkender intentionen i Alternativets beslutningsforslag. Vi mener også, vi skal tage vare på borgernes retssikkerhed, så de har tillid til systemet og føler en tryghed i, at de modtager de ydelser, de er berettiget til. En forvaltningsdomstol er dog ikke den rette vej at gå. Indsatsen bør ligge i at lære af omgørelsesprocenten, ikke at etablere endnu flere trin. Derfor støtter vi ikke op om beslutningsforslaget.

Kl. 15:42

Tredje næstformand (Karsten Hønge):

Der er en kort bemærkning til hr. Torsten Gejl, Alternativet.

Kl. 15:42

Torsten Gejl (ALT):

Tak for talen. Jeg synes ofte, jeg selv oplever, når vi laver store lovgivninger på socialområdet, på beskæftigelsesområdet og også på andre områder, at vi bekymrer os om, at den lovgivning, vi laver, ved vi faktisk godt ikke bliver overholdt. Nu laver vi f.eks. i Socialministeriet barnets lov, og dem, som er allermest kritiske, er de organisationer, der forsvarer retssikkerheden, menneskerettighederne osv. osv., og som igen er bange for, at det, selv om det ser fint nok ud, ikke bliver overholdt.

Hvad tænker ordføreren vi kan gøre, for at vi ikke længere, når vi sidder og laver store lovgivningskomplekser, i virkeligheden godt ved, at meget af den lovgivning, vi laver, aldrig bliver overholdt?

Kl. 15:43

Tredje næstformand (Karsten Hønge):

Ordføreren.

Kl. 15:43

Maria Durhuus (S):

Tak for spørgsmålet. Jeg vil mene, at specialeplanlægnig og uddannelse er noget af vejen frem, og jeg vil mene, at det er noget med, at vi lærer af de omgørelsesprocenter, at vi lærer af de fejl, der bliver begået, når vi sidder og laver love. For noget af ansvaret ligger også hos os som politikere, der kan lave myriader af love, bekendtgørelser og retningslinjer m.m., der fylder, og hvor der tit og ofte er en forventning om, at det er one size fits all derude, uden at man sidder med en specialviden, og uden at man sidder med kompetencerne, i nogle virkelig, virkelig svære sager, der vedrører menneskers liv. Og jeg er meget uenig i, at vi som politikere skal skyde på dem, der sidder derude og forvalter lovene, og at vi ikke er interesserede i, hvorfor fejlene sker, uden at vi så vil lave endnu flere retningslinjer og love.

Kl. 15:44

Tredje næstformand (Karsten Hønge):

Spørgeren.

Kl. 15:44

Torsten Gejl (ALT):

Det er jeg jo helt enig i. Vi skal ikke skyde på sagsbehandlere. Jeg mener, at det her er en soleklar strukturfejl. Ordføreren nævner læring, som jeg også ser som et utrolig centralt tema her. Der har været 500.000 klager til Ankestyrelsen på 10 år, og der har været en masse omgørelser, men der har ud af de 500.000 klager og alle de omgørelsessager ikke været en eneste sanktion mod kommunerne. Det vil sige, at de kan lave præcis den samme fejl næste gang, de kan lave ti fejl dagen efter, og de kan lave hundrede af dem dagen efter igen. Hvor er læringen i det?

Kl. 15:45

Tredje næstformand (Karsten Hønge):

Ordføreren.

Kl. 15:45

Maria Durhuus (S):

Læringen er jo, at vi stopper med at tale om tal og procenter, men taler om indhold. Jeg er ikke bekendt med kommuner, der ikke efterlever Ankestyrelsens omgørelser. I den kommune, hvor jeg selv har siddet som lokalpolitiker, har vi i hvert fald altid efterkommet omgørelserne. Men som politiker har jeg aldrig set andet end et tal, jeg har aldrig set, hvad der lå bag den her omgørelse. Jeg har set et tal på, hvor mange omgørelser vi havde, og det lærer man ikke noget af.

Kl. 15:45

Tredje næstformand (Karsten Hønge):

Der er ikke flere korte bemærkninger, og tak til fru Maria Durhuus, Socialdemokratiet. Den næste ordfører er fru Heidi Bank, Venstre.

Kl. 15:45

(Ordfører)

Heidi Bank (V):

Tak for det. Da Venstres ordfører desværre ikke kan være til stede i Folketingssalen i dag, har jeg lovet at læse talen op.

Jeg tror, vi alle kan blive enige om, at retssikkerhed er en hovedprioritet. Hvis vi ikke har tillid til vores retssystem, har vi problemer med en af grundsøjlerne i vores samfund. Derfor er det vigtigt, at vi italesætter det, når vi ser, at retssikkerheden halter. Jeg kan heraf kun anerkende baggrunden for beslutningsforslaget, der jo bunder i, at vi har problemer med retssikkerheden på socialområdet.

Det har siden grundlovsændringen i 1953 været en mulighed at oprette en forvaltningsdomstol, men i 70 år har vi ikke gjort brug af muligheden, ej heller stemte Folketinget for de to beslutningsforslag B 29 og B 35 tilbage i starten af 00'erne. Der er altså gode grunde til, at vi ikke har oprettet en forvaltningsdomstol. Vi ser forvaltningsdomstole i mange af vores nabolande, f.eks. Sverige og Tyskland, men det er ikke ensbetydende med, at det vil give mening at oprette dem her i Danmark. Som ministeren netop har redegjort for, er der ingen garanti for, at en forvaltningsdomstol vil forbedre retssikkerheden, og sagsbehandlingstiden vil ikke nødvendigvis blive kortere.

Mødet med myndighederne kan ofte være svært for socialt udsatte borgere. Vi oplever ikke på nuværende tidspunkt, at der er problemer med, at kommunerne ikke efterlever Ankestyrelsens afgørelser, men Ankestyrelsens omgørelsesprocenter på socialområdet er for høje. I 2021 var andelen af omgjorte sager 31,8 pct. på socialområdet, så selvfølgelig skal vi kigge ind i det her problem, så vores borgere oplever tryghed og de får den rette behandling i det offentlige. Men vi skal sætte ind med andre greb end en forfatningsdomstol for at forbedre retssikkerheden. Derfor glæder det mig også, at ministeren netop har tilkendegivet, at man i ministeriet vil se på mulige initiativer.

I Venstre mener vi, at det enkelte menneske i alle henseender skal sikres retssikkerheden ved lovgivningsmagten og den offentlige administration. Så konklusionen er, at Venstre er imod beslutningsforslaget, da vi ikke mener, at en forvaltningsdomstol er det rette greb til at sikre en øget retssikkerhed, og jeg skal for god ordens skyld også hilse fra De Konservative og sige, at de også stemmer imod beslutningsforslaget.

Kl. 15:48

Tredje næstformand (Karsten Hønge):

Der er en kort bemærkning til hr. Torsten Gejl, Alternativet.

Kl. 15:48

Torsten Gejl (ALT):

Tak for talen. Jeg står her med en artikel fra Altinget den 18. juni 2018:

»V-forslag om domstol for socialt udsatte har med medvind i Folketinget«.

»Venstre vil styrke retssikkerheden for socialt udsatte og ydelsesmodtagere. Partier på tværs af Folketinget er positivt stemt ...«.

»Det kniber med retssikkerheden for udsatte borgere og ydelsesmodtagere. Det mener Venstre, som foreslår en forvaltningsdomstol, som skal hjælpe borgere i opgør med systemet.« 

Ydermere bliver der skrevet:

»Venstres forslag blev fremsat af Hans Andersen og socialordfører Carl Holst i forbindelse med grundlovsdag.

Carl Holst bekræfter over for Altinget, at Venstre lige nu forsøger at sælge forslaget til resten af regeringen.

»Vi skal have et sted, hvor borgere kan gå hen, når de bliver klemt i systemet. Vi kommer til at konkretisere det umiddelbart efter sommerferien,« siger han.«

Hvad er det, der har forandret sig i Venstre, siden man nu er imod sit eget forslag?

Kl. 15:49

Tredje næstformand (Karsten Hønge):

Ordføreren.

Kl. 15:49

Heidi Bank (V):

Vi har også stor sympati for, at ordføreren fra Alternativet løfter den her dagsorden, for vi er jo godt klar over, at det her bunder i den desperation, som mange borgere, der bliver klemt i systemerne, oplever. Men samtidig må vi jo også se på, hvad det så er, hvis man kigger helt ind, der er udfordringen, og det er jo, at der sker alt for mange fejl derude. Der sker alt for mange fejlbeslutninger. Der mener jeg faktisk, at ministeren ganske fornuftigt har redegjort for, at vi er nødt til at kigge dybere ind i systemet, for at vi i virkeligheden ikke bare ender med at få lavet en løsning, som måske kan give nogle sanktioner, men jo ikke for alvor grundlæggende får løst de udfordringer, der er. Men jeg anerkender fuldt ud, at det her er et område, hvor man har forsøgt rigtig mange tiltag, og der er ikke sket nok på det her område. Så vi deler i høj grad den bekymring, som jeg også lyttede mig til er grunden til, forudsætningen for forslaget.

Kl. 15:50

Tredje næstformand (Karsten Hønge):

Spørgeren.

Kl. 15:50

Torsten Gejl (ALT):

Ja, tak for den bekymring, for når vi taler hundredtusinder og måske millioner, er det jo en udpræget mangel på retssikkerhed. Hvad tænker ordføreren man så kan gøre? Et eller andet er vi jo nødt til at gøre, for det har meget, meget store konsekvenser, for det er ofte udsatte borgere, det er ofte syge borgere, borgere med handicap, ledige borgere, som rammes af, at der bliver truffet forkerte afgørelser i deres sager. Hvad kan man gøre ved det, hvis man ikke skal oprette en forvaltningsdomstol?

Kl. 15:50

Tredje næstformand (Karsten Hønge):

Ordføreren.

Kl. 15:50

Heidi Bank (V):

Jeg er selv opvokset med en storebror, som havde et stort handicap, og jeg har sådan gennem hele min opvækst fulgt med i, hvordan forældre skal være overordentlig stærke, vil jeg sige, i de her systemer for at hjælpe deres børn. Der, hvor vi jo skal gøre noget, er, at vi skal undgå, at vi for pokker kommer til overhovedet at stå i den her situation. Det skal jo starte ude i kommunerne. Derfor mener jeg faktisk, at ministeren har fat i den lange ende, når det bliver italesat, at man er nødt til at se på lovgivningen og man er nødt til at se på vejledningen og alle de her ting for at prøve at tilsikre, at de her fejl ikke sker i første omgang. For jeg er ret sikker på, at det vel også er det, som ordføreren for Alternativet i virkeligheden gerne vil, nemlig undgå, at de her mennesker overhovedet kommer i klemme.

Kl. 15:51

Tredje næstformand (Karsten Hønge):

Der er ikke flere korte bemærkninger. Tak til fru Heidi Bank, Venstre. Næste ordfører er fru Karin Liltorp, Moderaterne.

Kl. 15:51

(Ordfører)

Karin Liltorp (M):

Tak for ordet. Det er jo selvfølgelig helt afgørende, at de mest udsatte borgere i vores samfund får hjælp hurtigst muligt, og endnu vigtigere er det selvfølgelig, at de får den rigtige hjælp. Det skal vi her i Folketinget lægge nogle kræfter i her de kommende år, for det er nødvendigt, og det har det været længe. Derfor forstår vi i Moderaterne også intentionerne bag beslutningsforslaget og vil meget gerne anerkende Alternativet for at sætte fokus på området igen.

Men vi er ikke enige i midlet, og det er vi ikke, fordi vi ikke ser en forvaltningsdomstol som en løsning på de grundlæggende problemer, der er på området. En domstol tager nemlig ikke fat om problemets rod, som det allerede er blevet nævnt, og der er en fare for at efterlade vores allermest udsatte borgere alene i systemet hos en forvaltningsmyndighed uden vejledningspligt, og det er ikke en løsning. Men selvfølgelig skal vi se på løsninger sammen herinde i salen og i ministeriet, og vi skal finde de bedste, for der er problemer i dag.

Ankestyrelsens omgørelsesprocent er på handicapområdet tæt på 40, og det er meget højt. Bag de 40 pct. gemmer der sig nemlig udsatte borgere og handicappede børn og voksne, der har brugt deres sparsomme kræfter på at få den rigtige hjælp. Og sådan skal selvfølgelig ikke være. I et velfærdssamfund som vores skal maskerne i vores sikkerhedsnet være tætte og helst uden huller.

Vi mener dog, at løsningerne skal findes ved at styrke kommunerne, så de har de rigtige ressourcer og rette forudsætninger for at hjælpe børn og unge med sociale vanskeligheder. Det skal også siges, at når Ankestyrelsen omgør en afgørelse, viser tallene, at kommunerne faktisk lytter. Det er ikke den del af processen, der fejler. Kommunerne vil gerne gøre det rigtige. Vi skal derfor fokusere energien et andet sted, så borgeren slet ikke når dertil, hvor det er nødvendigt at klage, og det er hos kommunerne, der træffer afgørelsen i første omgang. Derfor synes vi, at løsningen er at hjælpe kommunerne med at opnå den højt specialiserede viden, der skal til for at træffe komplekse sociale afgørelser. Derfor ser vi også meget frem til arbejdet med planlægningen af det specialiserede socialområde.

Det absolut vigtigste i den her debat er selvfølgelig, at vores udsatte medborgere skal have den rigtige hjælp hurtigst muligt. For os er det altså ikke et spørgsmål om domstole, men et spørgsmål om viden og specialisering, og af den grund støtter vi ikke forslaget. Tak.

Kl. 15:54

Tredje næstformand (Karsten Hønge):

Der er en kort bemærkning til hr. Torsten Gejl, Alternativet.

Kl. 15:54

Torsten Gejl (ALT):

Vi deler i hvert fald interessen for at løse problemet ved problemets rod. Og det er det, jeg synes vi prøver at gøre. Hvis vi igen ser på de her 500.000 klager, er der måske 100.000 omgørelser som følge af de klager, der har været i løbet af de sidste 10 år. Problemet er, at selv om Ankestyrelsen i teorien kan sanktionere kommunerne, så gør den det ikke. Man kunne lave skærpet tilsyn, man kunne lave økonomiske sanktioner, men ikke i en eneste af 500.000 sager er der en kommune, der er blevet sanktioneret. Det vil sige, hvis kommunerne blev sanktioneret, ville der være en ret stor chance for, at de holdt op med at træffe forkerte afgørelser, som er til ulempe for borgerne. Og så var det jo netop, at man angriber det ved problemets rod. For problemet er jo de forkerte afgørelser. Kan ordføreren ikke godt se, at på den her måde – ved at gøre det sådan, at kommunernes fejlbarlige afgørelser får konsekvenser – er der en stor chance for, at de holder op med at lave dem, og så løser man det ved problemets rod?

Kl. 15:55

Tredje næstformand (Karsten Hønge):

Ordføreren.

Kl. 15:55

Karin Liltorp (M):

Nu tror jeg, man kan se forskelligt på det der med problemets rod og hvordan sanktioner virker. For vi ved jo allerede i dag, at kommunerne jo faktisk gør, hvad de kan for at rette op på det, når de har fået besked på, at de har gjort det forkert. Så om det er sanktioner, der virker, eller ej, skal jeg ikke gøre mig klog på. Jeg mener bare ikke, det er den rigtige løsning. For jeg tror, at intentionen fra kommunerne er at gøre det bedst muligt, og jeg tror, at grunden til, at det fejler, er, at de faktisk ikke har den viden, der skal til for at træffe de rigtige afgørelser. Og af den grund tror jeg ikke, at sanktioner eller domme vil hjælpe dem i den rigtige retning.

Kl. 15:55

Tredje næstformand (Karsten Hønge):

Spørgeren.

Kl. 15:55

Torsten Gejl (ALT):

Op til den her debat har jeg siddet og studeret eksempler på, at kommuner har lavet ti forkerte afgørelser omkring én sag, og at sagen er blevet hjemsendt fra Ankestyrelsen tre gange, fem gange. Altså, jeg betvivler ikke sagsbehandlernes lyst til at gøre det rigtige. Men det sker jo ikke, og det er gang på gang på gang, at de samme sager vurderes forkert. Vil ordføreren fuldstændig udelukke, at der kan være økonomiske hensyn, der gør, at kommunerne måske laver de forkerte forslag, fordi de kunne have en økonomisk vinding ved det?

Kl. 15:56

Tredje næstformand (Karsten Hønge):

Ordføreren.

Kl. 15:56

Karin Liltorp (M):

Nej, det kan jeg af gode grunde selvfølgelig ikke udelukke, men nu er vi jo i gang med at motivforske, hvis jeg skal sige det på den måde. Jeg tror, de som udgangspunkt har de bedste intentioner, og jeg tror tit, det drejer sig om – og nu ved jeg godt, jeg gentager mig selv – at de faktisk ikke ved, hvordan de skal løse problemet korrekt. Så jeg har dem ikke på samme måde mistænkt for det, og det er også derfor, jeg bakker op om idéen om, at lovgivningen skal gøres så klar, at vi faktisk er helt sikre på, hvordan vi håndterer det her rigtigt. Og det skal selvfølgelig aldrig komme an på økonomiske hensyn, når det drejer sig om udsatte borgere.

Kl. 15:57

Tredje næstformand (Karsten Hønge):

Næste korte bemærkning er til fru Katrine Daugaard, Liberal Alliance.

Kl. 15:57

Katrine Daugaard (LA):

Jeg kunne godt tænke mig at spørge lidt ind til det, ordføreren sagde om viden og specialisering. For er det ikke netop det, en forvaltningsdomstol kan, idet den jo udvikler generelle principper, modsat Ankestyrelsen, og udvikler retsprincipper og sikrer de her processuelle garantier, hvad Ankestyrelsen netop ikke gør?

Kl. 15:57

Tredje næstformand (Karsten Hønge):

Ordføreren.

Kl. 15:57

Karin Liltorp (M):

Jeg er helt sikker på, at en forvaltningsdomstol vil have de her kompetencer, men det er jo ikke dem, der skal have kompetencerne. Det er jo ude i kommunerne, før problemerne opstår, at de her kompetencer skal være. For det er jo fint nok, at der sidder nogen i sidste ende og siger: I gjorde det forkert. Men der er problemet allerede opstået, så jeg synes, det er meget mere relevant at sikre sig, at kommunerne har de her kompetencer og den specialviden, der er nødvendig.

Kl. 15:58

Tredje næstformand (Karsten Hønge):

Spørgeren.

Kl. 15:58

Katrine Daugaard (LA):

Det er jo den ene side af det. Men borgernes retssikkerhed er vel også vigtig i forhold til at sikre, at når man ikke får det, man er berettiget til, eller der begås alvorlige lovbrud i en sag, så er der en forvaltningsdomstol, som håndterer det ordentligt.

Kl. 15:58

Tredje næstformand (Karsten Hønge):

Ordføreren.

Kl. 15:58

Karin Liltorp (M):

Jeg synes bestemt, at retssikkerhed også er en meget vigtig pointe. Men jeg synes ikke, tallene underbygger, at der er nogen, der ikke har intention om at leve op til lovgivningen. Jeg tror, lovgivningen er mangelfuld, og hvis den først kommer på plads, vil min tro da være, at kommunerne får rettet op på nogle af de problemer, der er, og netop får taget hånd om det, inden det udvikler sig til noget, der skal ende ved en domstol. For en domstol har jo aldrig som sådan løst et problem. Og det er jo det, der er det relevante i den her sag.

Kl. 15:58

Tredje næstformand (Karsten Hønge):

Der er ikke flere korte bemærkninger. Tak til fru Karin Liltorp, Moderaterne. Næste ordfører er fru Theresa Berg Andersen, Socialistisk Folkeparti. Velkommen.

Kl. 15:58

(Ordfører)

Theresa Berg Andersen (SF):

Tak, formand. Tak til Alternativet for at fremsætte beslutningsforslaget her. Det er et forslag, der pålægger regeringen at stifte en arbejdsgruppe, der skal fremlægge et forslag til en dansk forvaltningsdomstol. Formålet er at styrke retssikkerheden for de borgere, som kan komme i klemme.

I SF er vi meget enige i, at det er et problem, at Ankestyrelsen ofte må omgøre afgørelser, der er truffet i kommunerne, på grund af fejl. Problemet er alvorligt, og problemet skal løses. I SF tror vi på, at kommunerne ønsker at sikre borgerne de allerbedste vilkår, men der opleves i øjeblikket stor forskel på, hvad de kommunale budgetter rækker til at løse i forhold til deres økonomi. Her kunne vi i SF have en særlig interesse i, at vi kigger ind i kommunernes økonomi, hvor bl.a. det specialiserede område i øjeblikket stikker helt af. Det er og bliver desværre et faktum, at kommunernes muligheder for at løse opgaverne er forskellige, især nu i en tid, hvor der er et kæmpe økonomisk pres i vores kommuner. Det er også et problem, som vi mener spiller ind.

I Ankestyrelsen har man igennem de sidste 10 år modtaget 500.000 sager. Det er godt nok mange sager. Det drejer sig om rigtig mange mennesker, der alle sammen håber og tror på et andet udfald, som helt sikkert har store konsekvenser for dem og deres hverdag. I SF er vi enige med forslagsstillerne i, at der er tale om en reel problemstilling, og at der er behov for at kigge på en reel løsning, og vi er åbne over for alle forslag. I dag bliver det påpeget, at det her er et problem, der ligger lang tid tilbage, så skylder vi ikke hinanden at sige, at det er i den her periode, at vi tager problemet seriøst?

Jeg er optaget af, hvad det er for nogle sanktioner, der kan være tale om, når man taler om en forvaltningsdomstol. I SF tror vi ikke altid, at det løses ved at uddele bøder – det løser ikke det helt store. Men der er forskel på en forvaltningsdomstol og en ankestyrelse, og det skal vi huske at kigge ind i. En ankestyrelse kontra en forvaltningsdomstol: En ankestyrelse kan føre tilsyn, en forvaltningsdomstol skal føre tilsyn. En ankestyrelse kan agere, en forvaltningsdomstol skal agere. Ankestyrelsen kan vurdere ud fra medsendt dokumentation – hvem er det lige, der sender dokumentationen? En forvaltningsdomstol kan tillade vidner at komme med, og det stiller jo folk i en helt anden position.

I SF vil vi som sagt gerne være med til at se på løsninger, også som her, hvor der er lagt op til en arbejdsgruppe, som kan komme med et bud på, hvordan en forvaltningsdomstol kan se ud. Jeg ser, at der lægges op til en arbejdsgruppe, som skal inddrage fagpersonale og praktikere fra det danske retsvæsen. Det giver da rigtig god mening. I SF kunne det også være et ønske, at vi kigger på det nuværende ankesystem, for jeg er – ligesom flere i dag – optaget af, hvad det lige nøjagtig er, der gør, at det her ikke virker.

Sluttelig vil jeg gerne komme med en lille, forsigtig refleksion fra en ny ordfører. Jeg er af den overbevisning, at socialrådgivere gør alt det bedste, de formår, når de forvalter en lov, som vi har udarbejdet her på Christiansborg. Derfor smiler jeg også ofte i mit stille sind, når vi laver ny lovgivning her på Borgen, for jeg har erfaret, at tolkning på noget lovgivning kan være svært, og kan det være svært for en ny ordfører, så kan det også være svært for de mennesker, som efterfølgende skal føre loven ud i livet. Derfor synes jeg også, at vi bør kigge på os selv. Nogle gange ligger der nogle politiske spørgsmål bag en lov, og er det den, man sidder og kigger på, når man forvalter loven i en travl hverdag som socialrådgiver? Jeg har nogle gange mine tvivl. Så det kan være svært, og vi skal huske, at hver evig eneste gang peger pilen tilbage på os selv. Vi skylder de mennesker, der sidder derude, at finde en løsning. Så lad nu være med at trække den her i en evighed.

Jeg skal hilse fra Enhedslisten og sige, at de bakker op om B 102, nøjagtig ligesom SF gør.

Kl. 16:03

Første næstformand (Leif Lahn Jensen):

Tak. Der er indtil videre en kort bemærkning fra hr. Torsten Gejl.

Kl. 16:04

Torsten Gejl (ALT):

En kæmpe, kæmpe tak for det, og tak for at forholde sig så præcist til forslaget. Tak for, at man igennem hele ordførerens tale kan høre, at ordføreren har reflekteret over, hvad det her virkelig handler om. Det gør det til en langt større fornøjelse at have forsøgt at beskrive det så godt, vi nu kunne.

Det, som SF og Enhedslisten støtter, er jo en undersøgelse af, om vi kunne skabe en model, der ville være mulig. SF er jo et parti, der godt kunne finde på at komme i regering en dag, og jeg vil ikke på det tidspunkt stå og sige, hvad ordføreren siger nu, men jeg vil gerne kvittere for, at et parti af det format forstår, hvor vigtig den retssikkerhed er, så man er åben for at undersøge, om en forvaltningsdomstol kunne være en model til at øge retssikkerheden i Danmark. Tak for det.

Kl. 16:04

Første næstformand (Leif Lahn Jensen):

Ordføreren.

Kl. 16:04

Theresa Berg Andersen (SF):

Selv tak. Det er vigtigt, at vi taler ofte om nogle af de mennesker, som er i en meget udsat position, og jeg synes, at vi skylder de mennesker i en udsat position at kigge på alle de muligheder, der forefindes. Jeg synes også, det er vigtigt at huske på, at lige nøjagtig det her er, som ordføreren fra Alternativet så fint påpeger, et forslag om en undersøgelse.

Lad os da komme i gang. Vi har sagt det og har lagt nogle forslag a la det her på bordet i mange år. Så uanset hvilken løsning vi kommer ind på – vi vil også gå ind i regeringens forslag om, hvordan det her kan gribes an – er alfa og omega for SF, at der sker noget på det her område. Tak.

Kl. 16:05

Første næstformand (Leif Lahn Jensen):

Jeg kan ikke se, at der er flere, der har trykket sig ind. Vi siger tak til ordføreren, da der ikke er yderligere bemærkninger. Næste ordfører er fru Marlene Harpsøe fra Danmarksdemokraterne.

Kl. 16:05

(Ordfører)

Marlene Harpsøe (DD):

Først en tak til forslagsstillerne for at fremsætte dette beslutningsforslag. Forslagsstillerne foreslår, at regeringen nedsætter en arbejdsgruppe under Social-, Bolig- og Ældreministeriet, som får til opgave at undersøge, hvordan en forvaltningsdomstol kan se ud i Danmark. Derudover skal arbejdsgruppen undersøge, hvordan de forskellige EU-landes forvaltningsdomstole fungerer i dag. En forvaltningsdomstol er jo en specialdomstol, som afgør tvister mellem borgere og den offentlige forvaltning. I dag kan de her sager i stedet føres ved de almindelige domstole.

Motivationen bag forslaget er bl.a., at Ankestyrelsen gennem de seneste 10 år har modtaget omkring 500.000 sager fra borgere i Danmark, uden at Ankestyrelsen har uddelt sanktioner til kommuner, på trods af at mange tusind sager omgøres. Cirka hver tredje sag bliver omgjort på børnehandicapområdet, voksenhandicapområdet og socialområdet. Hvis man har et handicap eller er i en udsat livssituation, og har man brug for hjælp, er det afgørende, at man får den rette hjælp i rette tid. Kommunerne har her en forpligtelse til at sagsbehandle korrekt og træffe valg, som er i overensstemmelse med loven – også i en tid, hvor kompleksiteten på både handicapområdet og socialområdet er stigende.

Vi i Danmarksdemokraterne er ligesom forslagsstillerne bekymrede for borgernes retssikkerhed på socialområdet og handicapområdet og ønsker, at samfundets mest udsatte borgere mødes med den rette hjælp så hurtigt som muligt frem for at blive mødt af afslag, der efterfølgende omgøres efter lang tids venten og bureaukratisk bøvl, eller blive fanget mellem kommune og ankestyrelse, når der klages over en afgørelse. Retssikkerheden på socialområdet er under pres. Vi i Danmarksdemokraterne mener, at det er fornuftigt at afsøge, hvilke fordele og ulemper der kan være ved at implementere en forvaltningsdomstol i Danmark i den forbindelse, herudover også de økonomiske omkostninger, der er forbundet hermed. Vi i Danmarksdemokraterne har ikke taget stilling til, om en forvaltningsdomstol er en del af løsningen på problemet, men vi vil gerne have et grundlag at træffe en beslutning på.

På vegne af Danmarksdemokraterne kan jeg hermed meddele, at vi støtter beslutningsforslaget.

Kl. 16:08

Første næstformand (Leif Lahn Jensen):

Der er indtil videre en enkelt bemærkning, og den er fra hr. Torsten Gejl.

Kl. 16:08

Torsten Gejl (ALT):

Kæmpe tak for det, og tak for en nuanceret tale. Og igen, en tale, som viser, at ordføreren kender området og har forberedt sig rigtig, rigtig godt. Det er også utrolig vigtigt, for det er en vigtig ting med så mange mennesker, der bliver ramt af så stor mangel på retssikkerhed. Jeg er glad for, at retssikkerhed egentlig er en tværpolitisk ting, at det ikke er en højre-venstre-ting, at der er en mere bred opbakning bag at forsøge at få det her løst. Derudover vil jeg sige tusind tak for talen, og tak for støtten.

Kl. 16:09

Første næstformand (Leif Lahn Jensen):

Ordføreren.

Kl. 16:09

Marlene Harpsøe (DD):

Selv tak. Jeg vil faktisk også anerkende den brede opbakning, der er til, at vi skal løse de retssikkerhedsmæssige problemer, der er her på området. Som også SF's ordfører netop har været på talerstolen at indikere, har vi en fantastisk mulighed for at gøre noget ved det her nu, og vi skal gøre noget, for det har vi en forpligtelse til og et ansvar for, og det kan ikke gå hurtigt nok.

Kl. 16:10

Første næstformand (Leif Lahn Jensen):

Vi siger tak til ordføreren. Der er ikke yderligere bemærkninger. Næste ordfører er fru Katrine Daugaard fra Liberal Alliance. Velkommen.

Kl. 16:10

(Ordfører)

Katrine Daugaard (LA):

Tak for det. I Danmark findes der et væld af nævn og styrelser, der opererer inden for det forvaltningsretlige område. Særlig inden for social- og skatteområdet ser vi problemer, når det gælder borgernes retssikkerhed. Vi ser i LA to veje at gå:

Den ene vej er at give nævn og styrelser, f.eks. Ankestyrelsen, flere muskler at spille med, og denne vej mener vi kan afhjælpe noget, og derfor har vi i LA også fremsat beslutningsforslag om en bodsordning, hvor kommunerne skal betale borgeren en bod, når der begås alvorlige lovbrud eller træffes forkerte afgørelser i en sag, hvor borgerne dermed ikke får den hjælp, de er berettigede til. Omvendt ser vi også, at Ankestyrelsen ikke gør brug af de muskler, de i forvejen har. Ankestyrelsen har fogedfunktion til at sanktionere kommunerne, men alligevel har Ankestyrelsen ikke gjort brug af disse en eneste gang de sidste 10 år og i over 500.000 behandlede klagesager, og det er, selv om man i denne årrække har set, at op imod halvdelen af sagerne omgøres, og vi har set flere sager, hvor børn er blevet tvangsfjernet uden tilstrækkeligt grundlag. Det er også værd at bemærke, at Ankestyrelsen rent faktisk stadfæstede de sager på Langeland, hvor Ombudsmanden måtte gribe ind, og hvor tre børn indtil videre er blevet hjemgivet. I dag er det sagsbehandler, som oplyser sagen, og det er samme sagsbehandler, der behandler klagen, samme sagsbehandler, der indstiller og forsvarer den i børn og unge-udvalg, og det er samme sagsbehandler, der behandler den over for Ankestyrelsen. Det svarer til, at politibetjente også selv skulle behandle sigtelser og juridisk afgøre, om der skal rejses anklage. Desuden finder LA det mærkeligt, at KL har et ben ind i Ankestyrelsen, som jo skal være en uafhængig instans, idet KL er med til at udpege Ankestyrelsens beskikkede medlemmer. Man giver jo heller ikke McDonald's indflydelse i Fødevarestyrelsens fødevarekontrol.

Men så er der også en anden vej at gå, og det er den vej, som foreslås her i dag, netop at vi skal nedsætte en arbejdsgruppe, der kigger på muligheden for, at Danmark kan få en forvaltningsdomstol. En sådan ville skulle erstatte det væld af nævn og styrelser, som vi har i dag. Danmark er et ud af tre lande i Europa, som endnu ikke har en forvaltningsdomstol. Liberal Alliance mener, at det er på høje tid, at vi begynder at se på, hvordan en dansk forvaltningsdomstol kan se ud, og jeg vil nu komme ind på fordelene, vi ser ved en sådan. I en forvaltningsdomstol undersøger retten selv sagen, ofte i skriftlig proces og med forhandlinger uden advokater, hvilket gør den billigere. En forvaltningsdomstol udvikler generelle principper og bygger modsat Ankestyrelsen på retsprincipper og sikre processuelle garantier. Dommere i en forvaltningsdomstol har ansvar for at oplyse sagen og har mulighed for at kræve undersøgelser modsat Ankestyrelsen, som ikke må kræve nye undersøgelser, som omkostningsbelægger kommunerne. Generalistdommere har oftest ikke forvaltningsretlige kompetencer. Man ser samme problem på skatteområdet, hvor Skat gennem Kammeradvokaten fører sager foran dommere, som ingen skattefaglige eller forvaltningsretlige kompetencer har. Grundloven giver Danmark mulighed for at få en forvaltningsdomstol i by- og landsret. I Sverige og Finland bruger man professorer i forvaltningsret som en del af dommerstanden i klagesager til deres højesteret. Det kunne man jo f.eks. kopiere i Danmark. Liberal Alliance er glade for at sige, at vi stemmer for forslaget.

Kl. 16:14

Første næstformand (Leif Lahn Jensen):

Der er en enkelt kort bemærkning til hr. Torsten Gejl. Værsgo.

Kl. 16:14

Torsten Gejl (ALT):

Når man bruger så lang tid, som vi har gjort, på at undersøge, hvordan en forvaltningsdomstol overhovedet fungerer – det er en utrolig kompleks ting, og det er en ret kraftfuld systemændring, vi laver – så bliver man så taknemlig, når ordførerne tager det så alvorligt og man igen kan høre, at ordføreren ved, hvad ordføreren snakker om, har undersøgt det og brugt tid på at finde ud af, om det her kan skabe værdi, og vil støtte muligheden for at finde ud af, om det kan det, og om vi kan finde en konkret model, som Folketinget kan enes om. Så jeg siger bare tusind tak for det.

Kl. 16:15

Første næstformand (Leif Lahn Jensen):

Ordføreren.

Kl. 16:15

Katrine Daugaard (LA):

Det var så lidt. Altså, for os i LA er borgernes retssikkerhed vigtig; det er vigtigt, den bliver overholdt, og det er også vigtigt, at man får medhold og får rettens ord for det, når noget er ulovligt, eller når man er blevet forulempet af systemet. Så det bakker vi op om.

Omvendt bakker vi jo også op om, at man kan gøre Ankestyrelsen bedre, og det er, fordi vi sådan set bare vil gøre systemet bedre, om det er den ene vej eller den anden vej. Der er vi åbne over for begge dele. Det vigtige er, at der bliver gjort noget, og der synes jeg, det er ærgerligt, at vi hører fra regeringen, at de ikke kan gøre andet end at lave en masse ny lovgivning, som jo ikke ændrer på, om den lovgivning så bliver overholdt derude.

Kl. 16:15

Første næstformand (Leif Lahn Jensen):

Der er ikke flere korte bemærkninger. Vi siger tak til ordføreren, og den næste ordfører er fru Katrine Robsøe fra Radikale Venstre. Velkommen.

Kl. 16:16

(Ordfører)

Katrine Robsøe (RV):

Tak skal du have. Eller tak til formanden. Det var en god start her på talerstolen, men vi er også ved at nå lidt langt ud på fredag eftermiddag.

Først og fremmest tusind tak til Alternativet for at fremsætte beslutningsforslaget her. Selv om det bliver behandlet en fredag eftermiddag, synes jeg faktisk, det er enormt relevant, at vi er her og har diskussionen med hinanden.

I Radikale Venstre tror jeg vi har det samme måde, som rigtig mange andre herinde har givet udtryk for. Vi har nogle udfordringer her, som vi rent faktisk gerne vil løse, så vi sørger for, at vi får et bedre system. For os er det ikke nødvendigvis afgørende, om vi lige gør det på den ene eller den anden måde. Faktisk allerede i et tidligere finanslovsforslag har vi i Radikale Venstre foreslået, at man afsatte midler til at få undersøgt relevansen af en forvaltningsdomstol i Danmark. Vi ønskede nemlig og ønsker stadig at få undersøgt, hvorvidt det her kan være en del af en løsning på det.

Tror vi, at det så løser alle udfordringer på det her område? Tror vi, at det vil gøre, at der ikke sker nogen som helst fejl inden for socialområdet? Nej, det vil nok være at sætte lidt for høje forhåbninger til det. Men vi vil rigtig gerne have undersøgt, om ikke det her kunne være en del af en løsning, og jeg synes faktisk, at min kollega fra SF opstillede det rigtig fint i forhold til det her med Ankestyrelsen og en forvaltningsdomstol, forskellene imellem »kan« og »skal«, og hvilke fordele der kan være ved det.

Når jeg læser beslutningsforslaget og de tekster, der er skrevet, kan det se ud, som om det går lidt videre i forhold til at få undersøgt relevansen af det. Jeg synes egentlig bare, det vil være rigtig fornuftigt, hvis man er i gang med at undersøge relevansen, at man så også kigger på, hvordan det kan se ud, hvis man laver sådan en forvaltningsdomstol i Danmark; hente inspiration fra alle de andre lande, der har en, men selvfølgelig tilpasse den til en dansk kontekst og det system, som vi har, og det system, som en eventuel forvaltningsdomstol ville skulle indgå i. For det er klart, at du heller ikke bare kan se den uden i konteksten af det system, som vi har bygget op.

Jeg ser ikke nogen modsætning mellem rent faktisk at gøre mange af de ting, som jeg hører regeringspartierne sige, nemlig at vi gerne vil gøre noget ved det mere grundlæggende – at der sker færre fejl – og så også kigge på en forvaltningsdomstol. Jeg synes faktisk, det er en ærgerlig modsætning at stille op. Jeg ser nærmere, at det faktisk godt kunne bruge hinanden i et godt samspil, hvis man gjorde det klogt. I Radikale Venstre ønsker vi på ingen måde at slå nogen af alle de dygtige mennesker, der sidder ude og forvalter lovgivningen, oven i hovedet. Vi ønsker at give dem de bedste rammer for rent faktisk at kunne udføre deres arbejde. Derfor skal det her jo også ses som en mulighed for at få klarere retningslinjer og klarere regler fremadrettet, så man rent faktisk kan bruge sin tid på at hjælpe de mennesker, man gerne vil.

Med de ord vil jeg bare sige, at vi i Radikale i hvert fald også er positive over for beslutningsforslaget.

Kl. 16:19

Første næstformand (Leif Lahn Jensen):

Så kom hr. Torsten Gejl lige på med en bemærkning. Værsgo.

Kl. 16:19

Torsten Gejl (ALT):

Det gjorde han nemlig – også med stor taknemlighed. Jeg har også lagt mærke til, at De Radikale har været med til at foreslå det her før. Det synes jeg også skaber en konsistens i Radikale Venstres politik. Man har selvfølgelig lov til at ændre holdning, men det klæder ethvert parti at fastholde sine holdninger til vigtige ting. Det betyder også, at Radikale har været med til at fremme det her allerede, ja, måske endda før der overhovedet var tænkt på Alternativet. Det vil jeg gerne takke for, samtidig med at jeg takker for støtten til beslutningsforslaget.

Kl. 16:20

Første næstformand (Leif Lahn Jensen):

Ordføreren.

Kl. 16:20

Katrine Robsøe (RV):

Tak for det, og tak for godt samarbejde. Det er tit, at vi når flere ting, hvis vi er mange, der arbejder sammen om det. Så er der ikke nogen grund til at skændes om noget med ære, eller hvem der siger hvad hvornår. Jeg synes sådan set, det vigtige her er, at vi kan samarbejde om at finde løsninger, også med dem, der ikke er helt lige så begejstret for den her model, men rent faktisk går konstruktivt ind i at prøve at finde nogle løsninger på, hvordan vi kommer videre herfra.

Kl. 16:20

Første næstformand (Leif Lahn Jensen):

Vi siger tak til ordføreren. Næste ordfører er fru Mette Thiesen fra Dansk Folkeparti. Velkommen.

Kl. 16:20

(Ordfører)

Mette Thiesen (DF):

Tusind tak. Det er jo ikke første gang, at vi står her i salen og drøfter anbringelsesområdet og de rigtig mange skandalesager, der desværre har været. Fru Katrine Daugaard fra Liberal Alliance nævnte før nogle af de her frygtelige sager, som vi har været vidne til, det er sager fra Langeland, det er fra Frederiksberg, og der er masser af dem. Og det er jo sådan lidt paradoksalt, at vi i et retssamfund har et sted, hvor man faktisk er retsløs, hvis der bliver begået fejl og deciderede lovbrud, altså hvor der simpelt hen er nogle mennesker, der sidder bryder loven, så man som borger, f.eks. forælder til et barn, som bliver anbragt, faktisk er retsløs.

Derfor er jeg også rigtig glad for, at vi behandler det her forslag i dag. Vi har drøftet det igennem lang tid. I Dansk Folkeparti ville vi gerne have haft en kulegravning af hele anbringelsesområdet. Der bliver ved med at komme ting frem, forkerte tal var noget af det, der blev nævnt her af ministeren fra talerstolen, og der er forskellige ting, der kommer frem, som gør, at det viser, hvor vigtigt det er at få undersøgt hele det her område.

I Dansk Folkeparti foreslår vi også bodsordning, som vi skal behandle om ikke så lang tid, men vi bakker selvfølgelig også helhjertet op om, at der skal være en forvaltningsdomstol. Det giver rigtig god mening, og det, vi behandler i dag, er jo egentlig bare, at man undersøger, hvordan sådan en i så fald skal se ud. Så det kan vi sådan set kun bakke op om.

Der er virkelig brug for, at vi sikrer, at de her mennesker, som måske ikke har den her stemme til selv at råbe højt og til at klage over en uretfærdighed, også bliver hørt og har en retssikkerhed. Og det har man simpelt hen ikke i dag, så derfor støtter vi selvfølgelig i Dansk Folkeparti det her beslutningsforslag, og vi glæder os til det fremadrettede samarbejde, også om det her.

Kl. 16:22

Første næstformand (Leif Lahn Jensen):

Der er en enkelt bemærkning til hr. Torsten Gejl.

Kl. 16:22

Torsten Gejl (ALT):

Tak er blot et fattigt ord, og tak for tydeligheden, den sædvanlige tydelighed, i ordførerens stemme, når det handler om retssikkerhed, og også konsistensen i forhold til, hvad partiet før har sagt og kæmpet for i mange, mange år, så tusind tak for det.

Kl. 16:23

Første næstformand (Leif Lahn Jensen):

Ordføreren.

Kl. 16:23

Mette Thiesen (DF):

Selv tusind tak.

Kl. 16:23

Første næstformand (Leif Lahn Jensen):

Vi siger tak til ordføreren. Den næste ordfører er hr. Kim Edberg Andersen fra Nye Borgerlige.

Kl. 16:23

(Ordfører)

Kim Edberg Andersen (NB):

Tak, formand. Jeg tror, at jeg vil starte et andet sted. Når man kigger i sin indbakke og man har været politiker i mere end 5 dage, så begynder de første sager at tikke ind med folk, der føler sig dårligt behandlet af systemet. De føler sig ikke hørt. De fortæller, at de er kommet i Ankestyrelsen og det er blevet sendt tilbage, og at de så pludselig har fået medhold. Det er ting, som nogle gange har store personlige konsekvenser for folk, altså økonomiske konsekvenser, men der er ingen konsekvenser for kommunen. Og det er faktisk nok der, hvor jeg gerne vil anfægte, at det er nødvendigt, når ministeren – og jeg er helt sikker på, at ministeren kommer det rigtige sted fra – siger, at vi skal lave bedre lovgivning, som sikrer folk bedre. Virkeligheden er også, at inden vi når derhen, har vi også brug for et system, som erstatter det, vi har sat i værk nu, som tydeligvis ikke virker.

For det virker ikke. Det virker ikke, når vi har 500.000 sager og 100.000, der bliver hjemsendt, og der ikke er en eneste sanktion for en kommune. Det kan godt være, at jeg er nordjyde, men jeg synes jo, at det virker underligt, at ingen ud af 100.000 hjemsendelser er slem nok, til at man burde have en sanktion. Jeg er fra Rebild Kommune, og vi har jo haft en sag, som guderne skal vide at vi burde have haft nogle sanktioner for, men der sker ikke rigtig noget. Det gør, at borgerne føler, at de ikke længere bliver set på som mennesker. Eller det gør de ikke. Det er blevet et system for systemets skyld. Og der har vi som folketingspolitikere også en pligt til at sikre, at vi eventuelt får lavet en forvaltningsdomstol, som kan være den sikkerhed, man kan gå til. For virkeligheden er, at der er nogle, der føler det, og virkeligheden er, at der er nogle, som det sker for. Derfor var jeg også så glad, da hr. Torsten Gejl – vi er jo så heldige at bo ved siden af hinanden – kom og spurgte, om jeg var med på den her, og det var jeg.

Jeg har jo nogle hegnspæle, der skal sættes ned. For i Nye Borgerlige ønsker vi jo ikke at nedsætte en domstol, og at det bliver sådan en eller anden form for aktivistisk EU-menneskerettighedsting, vi får nedsat, for det er vi ikke interesserede i. Faktisk er vi mest interesserede i at nedsætte det her udvalg og arbejde hen mod en forvaltningsdomstol, fordi den skal være med til at gøre sig selv arbejdsløs, når ministeren får lavet lovgivningen om, så der ikke er brug for den længere. Så indtil ministeren har sørget for, at der ikke er brug for en forvaltningsdomstol, synes vi, det er en fantastisk god idé, både at få den lavet med de rigtige hegnspæle, men så sandelig især at få nedsat det her udvalg, så vi finder ud af, hvordan vi laver en model for en forvaltningsdomstol, som vi forhåbentlig slet ikke får brug for om ganske få år. Jeg tvivler. Jeg tror, at det er en rettighed, som vores meddanskere har brug for, og som de kommer til at have brug for i mange år fremad.

Guderne skal vide, at jeg synes, at den danske stat er blevet stat og meget lidt menneske. I ved, hvor jeg står dér. Det er blevet systemet for systemets skyld ofte, og mennesker kan ikke kæmpe imod. De mennesker, der får hjælp af staten, er i forvejen mennesker, der på en eller anden måde bruger deres energi på kampen mod sygdomme, arbejdsløshed, manglende hjem. Det er mennesker, der i forvejen bruger deres energi. De skal ikke også kæmpe imod et system, hvor de taber på forhånd. De skal vide, at de har et sted, som har deres ryg, og det håber jeg at den her domstol, som vi forhåbentlig kan blive enige om, kan blive deres sikkerhed for. Nye Borgerlige støtter forslaget.

Kl. 16:27

Første næstformand (Leif Lahn Jensen):

Tak. Der er en enkelt kort bemærkning fra hr. Torsten Gejl.

Kl. 16:27

Torsten Gejl (ALT):

Tak for stille og rolig og kompetent opbakning. Og tak for også lige at nævne nogle af de personer, som det her handler om. Med en forvaltningsdomstol kommer det hurtigt til at gå op i pligter og sanktioner og en masse teknisk sprog, som jo hører domstolene til. Men der er jo nogle mennesker – og der er mange af dem – som vi gør det her for. Og tak for lige her i den sidste ordførertale at bringe dem på banen, for det er dem, vi gør det for. Tak.

Kl. 16:27

Første næstformand (Leif Lahn Jensen):

Ordføreren.

Kl. 16:27

Kim Edberg Andersen (NB):

Det er nok det, nordjyder gør: Vi taler tingene lidt ned. Derfor bliver man også sådan lidt flov som nordjyde, når man får tak for at holde en tale, så det behøver du ikke at gøre igen, Torsten. Jeg har din ryg på det her, selvfølgelig har jeg det. Vi støtter stadig væk forslaget.

Kl. 16:27

Første næstformand (Leif Lahn Jensen):

Man må stadig væk ikke bruge direkte tiltale.

Jeg siger tak til ordføreren. Og så er det ordføreren for forslagsstillerne, hr. Torsten Gejl fra Alternativet. Velkommen.

Kl. 16:28

(Ordfører for forslagsstillerne)

Torsten Gejl (ALT):

Tak, formand. Der kan ikke være nogen, der er i tvivl om, at der er en udpræget følelse af manglende retssikkerhed blandt hundredtusinder af borgere i Danmark. Det kan være danskere med handicap, som fejlagtigt får frataget hjælpemidler; det kan være kræftramte borgere, der bliver sendt i aktivering med henblik på at afklare deres arbejdsevne; det kan være fejlagtige tvangsanbringelser af udsatte børn. Der er nogle gange borgere, der oplever, at deres sager er i Ankestyrelsen fem gange. Der er eksempler på borgere, der oplever, at deres sag bliver genbehandlet i kommunen ti gange. Og da afgørelserne ofte handler om udsatte borgere og borgere med handicap, tror jeg slet ikke vi kan forestille os, hvor meget socialt armod, hvor mange menneskelige lidelser, og hvor meget mangel på retsfølelse det skaber, når man kan tælle de her sager i hundredtusinder. Historierne kommer fra børneområdet, fra handicapområdet, fra socialområdet, fra beskæftigelsesområdet, fra klimaområdet, fra miljøområdet, og de medfører talløse klager over offentlige forvaltningers forkerte afgørelser.

Ankestyrelsen, som er stedet, hvor man kan påklage forkerte afgørelser, har ifølge Radio24syv de seneste 10 år modtaget omkring en halv million klager over offentlige afgørelser. Og det her tæller kun de borgere, der har haft energi og ressourcer til at klage. Hvis der blandt de ofte udsatte borgere, der klager, er én, der ikke orker det, for hver én, der gør, jamen så skal vi jo tælle de borgere i millioner i løbet af de sidste 10 år i forhold til at indgive klager. Ankestyrelsen, som jo er dem, der modtager klagerne, har omgjort 100.000 af de forkerte afgørelser, men de har ikke sanktioneret én eneste af de offentlige instanser, som har truffet de forkerte afgørelser. Det er altså gratis for det offentlige at træffe ulovlige afgørelser. Man kan blive tvunget til at omgøre sin afgørelse, men der er ingen konsekvenser om sanktion.

Ankestyrelsen bruger ikke sine sanktionsmuligheder som f.eks. et skærpet tilsyn eller dagbøder. Det betyder, at f.eks. kommuner igen og igen kan fortsætte med at træffe forkerte afgørelser, som nogle gange er fordelagtigt for kommunernes økonomi, og det er kun, hvis borgeren har mulighed for og overskud til at påklage afgørelsen, at den måske bliver lavet om. Og dagen efter kan kommunen træffe ti lignende forkerte afgørelser, som den i værste fald skal omgøre. Det er her, en forvaltningsdomstol kommer ind i billedet. Den her behandling er simpelt hen ikke værdigt for en retsstat. Vores klagesystem er efter Alternativets mening dysfunktionelt, og derfor bør vi ligesom samtlige andre EU-lande overveje at oprette en forvaltningsdomstol, hvor offentlige instanser i sidste ende bliver dømt, hvis man træffer fejlagtige og ulovlige afgørelser.

Vores forslag i dag går konkret ud på, at der skal stiftes en arbejdsgruppe, som skal fremlægge forslag til en dansk forvaltningsdomstol, som Folketinget kan tage stilling til. Forslagets overordnede formål er at styrke borgernes retssikkerhed. Det er hensigten, at arbejdsgruppen skal undersøge og lade sig inspirere af, hvordan de forskellige EU-landes forvaltningsdomstole fungerer. Det er en de facto nedlæggelse af Ankestyrelsen og en oprettelse af en forvaltningsdomstol, hvor danskerne trygt kan henvende sig, når de er udsat for forkerte og ulovlige afgørelser, og hvor kommunerne og det offentlige skal stå til ansvar for deres handlinger, ligesom borgerne skal, ligesom vi danskere skal – ja, det er så måske lidt forskelligt i forhold til os i Folketinget, men altså, ligesom almindelige danskere skal, hvis de begår ulovligheder, og som vi også burde.

Vi skal efter vores mening have en dansk forvaltningsdomstol ligesom den, man har i resten af Europa bortset fra England og Norge – en domstol, hvor danskerne trygt kan henvende sig, når de er udsat for forkerte og ulovlige afgørelser, og hvor kommunerne og det offentlige skal stå til ansvar for deres handlinger, ligesom borgerne skal, hvis de begår ulovligheder. Derfor foreslår vi helt konkret, at regeringen nedsætter en arbejdsgruppe under Social-, Bolig- og Ældreministeriet, som har til opgave at undersøge, hvordan en forvaltningsdomstol kan se ud i Danmark. Danmark er det eneste EU-land, der ikke har en forvaltningsdomstol, og derfor finder Alternativet det relevant, at en arbejdsgruppe undersøger, hvordan de forskellige EU-landes forvaltningsdomstole fungerer, herunder skal arbejdsgruppen undersøge, hvilken indvirkning de europæiske forvaltningsdomstole har i forhold til borgernes reelle retssikkerhed, og hvordan en forvaltningsdomstol kan se ud i en dansk kontekst. Arbejdsgruppens mandat og kommissorium fastlægges nærmere af Social-, Bolig- og Ældreministeriet, men arbejdsgruppen skal inddrage fagpersoner og praktikere fra det danske retsvæsen og inddrage viden fra de mange europæiske lande og stater, som allerede har en forvaltningsdomstol.

Når man laver så store ændringer, som vi skal undersøge om vi skal lave her, er det altid interessant, hvordan det harmonerer med grundloven, og her er der faktisk taget særligt forbehold for, at der kan oprettes en forvaltningsdomstol. Grundlovens § 63, stk. 2, fastlægger rammerne for en eller flere forvaltningsdomstole. Så oprettelsen af en forvaltningsdomstol vil ikke være i strid med grundloven.

Forvaltningsdomstolens konkrete udformning er selvfølgelig til forhandling mellem Folketingets partier ud fra et forslag lavet af fagkundskaben. Men Alternativets forslag vil være, at forvaltningsdomstolen både vil have en tilsynsret og -pligt. Tilsynsretten ved Ankestyrelsen ligger i dag hos Indenrigsministeriet, men der er ikke tale om et generelt tilsyn, da ministeriet kun reagerer, hvis borgere eller organisationer beder dem om det. Alternativets forslag vil være, at det skal være en domstol, hvor borgeren kan få råd og vejledning om sin sag, og som kan løfte en pegefinger over for de offentlige instanser og ændre en forkert beslutning med det samme. Så undgår man en lang og trælsom sag, og borgeren spares for endeløs ventetid og lidelser under arbejdet med at få omgjort en ulovlig beslutning.

Efterkommes forkontorets beslutning ikke, kan der uddeles dagbøder. Og retter f.eks. en kommune ikke ind og omgør ulovlige afgørelser, går sagen videre til forvaltningsdomstolen, hvor borgeren har fri proces, kan føre vidner, og hvor det sikres – og borgeren kan være med til at sikre dette – at de rette dokumenter, lægeerklæringer og diverse andre dokumenter kommer frem til embedsfolk og dommere. Har kommunen truffet en ulovlig forvaltningsmæssig afgørelse, kan forvaltningsdomstolen ændre denne, hvilket i dag kun kan ske gennem de almindelige og meget dyre retsprocesser.

Kl. 16:34

Grundloven giver som sagt mulighed for at oprette en forvaltningsdomstol. Og hvad angår udgifterne til drift af en forvaltningsdomstol, har professor Frederik Waage, som er professor i forvaltningsret, udtalt, at en forvaltningsdomstol kan indrettes på en måde, så udgifterne til driften svarer til dem, der i dag via andre retsinstanser bruges på forvaltningsretlige konflikter.

Så hvad venter vi på? Vi venter på, at der kommer en indenrigs- eller socialminister, der har modet til at gøre det, som er nødvendigt, nemlig at undersøge, om det her kan være muligt i Danmark. Det kræver mod til at undersøge en reel systemforandring, et mod, som ikke alle ministre har. Derfor vil vi nok opleve, at man hellere vil forsøge at lappe på systemet, indskærpe regler, sende hyrdebreve, tale med store bogstaver – men det nytter efter Alternativets opfattelse ikke at justere et system, som er dysfunktionelt. Et klagesystem bygger på tillid, tillid til, at ens klage bliver behandlet fair, og tillid til, at det offentlige bliver sanktioneret, når der begås ulovligheder. Efter en halv million klager og nul konsekvenser er tilliden væk. Borgeren oplever retsløshed; den kan ikke repareres, ikke lappes. Det skal efter vores mening laves om, fordi systemet er tømt for tillid. Og den minister, der skal lave det om, skal også have et godt forhold til finansministeren, for det må ikke blive en spareøvelse – for guds skyld ikke en spareøvelse. Det må ikke underfinansieres som f.eks. familieretten, der er præget af alt for langsom sagsbehandling og af ventetid. Det skal være et sted, hvor danskerne oplever at kunne få den retslige hjælp, de har ret til, uden at skulle vente i evigheder, og uden at de bliver kastebold i et system, som det er fuldstændig umuligt at gennemskue.

Jeg har set frem til den her dag med kæmpe spænding og en vis uro i maven, og jeg må sige, at jeg er fantastisk taknemlig for, at SF, Enhedslisten, Danmarksdemokraterne, Liberal Alliance, Radikale, Dansk Folkeparti og Nye Borgerlige støtter beslutningsforslaget her. Det bliver otte partier, når man tæller Alternativet med. Der er ikke nogen af de partier, der har sagt, at vi skal have en forvaltningsdomstol – det vil jeg ikke tage nogen til indtægt for – men partierne støtter det at undersøge, om det kunne være muligt at finde en model, der vil skabe den retssikkerhed, som en forvaltningsdomstol vil skabe i Danmark.

Jeg har stået her med mange beslutningsforslag, og jeg har aldrig oplevet så stor en støtte, tror jeg. Det, som er meget interessant ved den her støtte, er jo også, at der kan være kommende regeringspartier iblandt. Det er også interessant, at der er kommende støttepartier iblandt. Det er otte partier i Folketinget, og det er et kæmpestort signal til regeringen, men også til borgerne, om, at vi tager retssikkerheden alvorligt. Og det er da også et meget stort signal til os – hvilket vi takker for – til at arbejde hårdt videre for, at vi kan finde ud af, om en forvaltningsdomstol er en god model til at sikre den danske retssikkerhed. Tak, formand.

Kl. 16:37

Første næstformand (Leif Lahn Jensen):

Vi siger tak til hr. Torsten Gejl. Der er ingen korte bemærkninger.

Da der ikke er flere, som har bedt om ordet, er forhandlingen sluttet.

Jeg foreslår, at forslaget henvises til Socialudvalget. Hvis ingen gør indsigelse, betragter jeg det som vedtaget.

Det er vedtaget.

Kl. 16:37

Meddelelser fra formanden

Første næstformand (Leif Lahn Jensen):

Der er ikke mere at foretage i dette møde.

Folketingets næste møde afholdes på tirsdag den 2. maj 2023, kl. 13.00.

Jeg henviser til den dagsorden, der fremgår af Folketingets hjemmeside. Jeg skal øvrigt henvise til ugeplanen, der fremgår af Folketingets hjemmeside.

Mødet er hævet. (Kl. 16:37).


71. møde

Fredag den 2. juni 2023 kl. 9.00

Dagsorden

1) Fortsættelse af forespørgsel nr. F 7 [afstemning]:

Forespørgsel til indenrigs- og sundhedsministeren om prioriteringen i sundhedsvæsenet.

Af Lotte Rod (RV) og Martin Lidegaard (RV).

(Anmeldelse 15.03.2023. Fremme 17.03.2023. Forhandling 01.06.2023. Forslag til vedtagelse nr. V 34 af Stinus Lindgreen (RV), Kirsten Normann Andersen (SF), Jens Henrik Thulesen Dahl (DD), Louise Brown (LA), Per Larsen (KF), Peder Hvelplund (EL), Mette Thiesen (DF), Franciska Rosenkilde (ALT) og Kim Edberg Andersen (NB). Forslag til vedtagelse nr. V 35 af Flemming Møller Mortensen (S), Eva Kjer Hansen (V) og Monika Rubin (M)).

2) Fortsættelse af forespørgsel nr. F 10 [afstemning]:

Forespørgsel til miljøministeren om regeringens planer for natur og biodiversitet.

Af Mai Villadsen (EL) og Søren Egge Rasmussen (EL).

(Anmeldelse 13.04.2023. Fremme 18.04.2023. Forhandling 01.06.2023. Forslag til vedtagelse nr. V 30 af Mai Villadsen (EL), Marianne Bigum (SF), Ole Birk Olesen (LA), Mette Abildgaard (KF), Zenia Stampe (RV) og Torsten Gejl (ALT). Forslag til vedtagelse nr. V 31 af Camilla Fabricius (S), Erling Bonnesen (V) og Charlotte Bagge Hansen (M)).

3) Fortsættelse af forespørgsel nr. F 13 [afstemning]:

Forespørgsel til indenrigs- og sundhedsministeren om brug af stophormoner og krydshormoner til behandling af børn med kønsdysfori.

Af Mette Thiesen (DF) m.fl.

(Anmeldelse 25.04.2023. Fremme 27.04.2023. Forhandling 01.06.2023. Forslag til vedtagelse nr. V 36 af Mikkel Bjørn (DF), Jens Henrik Thulesen Dahl (DD) og Louise Brown (LA). Forslag til vedtagelse nr. V 37 af Camilla Fabricius (S), Eva Kjer Hansen (V), Rasmus Lund-Nielsen (M), Kirsten Normann Andersen (SF), Peder Hvelplund (EL), Stinus Lindgreen (RV) og Franciska Rosenkilde (ALT)).

4) Fortsættelse af forespørgsel nr. F 17 [afstemning]:

Forespørgsel til beskæftigelsesministeren om bedre forhold for seniorerne på arbejdsmarkedet.

Af Morten Messerschmidt (DF) m.fl.

(Anmeldelse 03.05.2023. Fremme 09.05.2023. Forhandling 01.06.2023. Forslag til vedtagelse nr. V 32 af Thomas Monberg (S), Eva Kjer Hansen (V), Jeppe Søe (M), Kirsten Normann Andersen (SF), Victoria Velasquez (EL) og Morten Messerschmidt (DF). Forslag til vedtagelse nr. V 33 af Sólbjørg Jakobsen (LA), Dennis Flydtkjær (DD), Helle Bonnesen (KF), Katrine Robsøe (RV) og Kim Edberg Andersen (NB)).

5) 3. behandling af lovforslag nr. L 124:

Forslag til lov om opsigelse af dobbeltbeskatningsoverenskomst mellem Danmark og Rusland og gennemførelse af defensive foranstaltninger mod Rusland.

Af skatteministeren (Jeppe Bruus).

(Fremsættelse 03.05.2023. 1. behandling 09.05.2023. Betænkning 24.05.2023. 2. behandling 30.05.2023. Ændringsforslag nr. 1 og 2 af 01.06.2023 til 3. behandling af skatteministeren (Jeppe Bruus)).

6) 3. behandling af lovforslag nr. L 121:

Forslag til lov om ændring af lov om ungdomsuddannelse for unge med særlige behov. (Flere rettigheder og bedre tilrettelæggelse af særligt tilrettelagt ungdomsuddannelse m.v.).

Af børne- og undervisningsministeren (Mattias Tesfaye).

(Fremsættelse 27.04.2023. 1. behandling 09.05.2023. Betænkning 25.05.2023. 2. behandling 30.05.2023. Lovforslaget optrykt efter 2. behandling).

7) 3. behandling af lovforslag nr. L 115:

Forslag til lov om ændring af lov om miljøbeskyttelse, lov om varmeforsyning, lov om elforsyning og selskabsskatteloven. (Ny organisering af affaldsforbrændingssektoren og konkurrenceudsættelse af forbrændingsegnet affald).

Af klima-, energi- og forsyningsministeren (Lars Aagaard).

(Fremsættelse 26.04.2023. 1. behandling 03.05.2023. Betænkning 25.05.2023. Omtrykt. 2. behandling 30.05.2023. Lovforslaget optrykt efter 2. behandling. Tillægsbetænkning 31.05.2023).

8) 3. behandling af lovforslag nr. L 128:

Forslag til lov om ændring af lov om en aktiv beskæftigelsesindsats, lov om sygedagpenge og barselsloven. (Genindførelse af ret til uddannelsesløft med forhøjet dagpengesats på 110 pct. i 2023).

Af beskæftigelsesministeren (Ane Halsboe-Jørgensen).

(Fremsættelse 03.05.2023. 1. behandling 09.05.2023. Betænkning 24.05.2023. 2. behandling 30.05.2023. Lovforslaget optrykt efter 2. behandling).

9) 3. behandling af lovforslag nr. L 129:

Forslag til lov om ændring af lov om en aktiv beskæftigelsesindsats, lov om organisering og understøttelse af beskæftigelsesindsatsen m.v., lov om arbejdsløshedsforsikring m.v. og lov om aktiv socialpolitik. (Øget ansvar til arbejdsløshedskasser for kontaktforløbet i de første 3 måneder, et forenklet kontaktforløb m.v., permanentgørelse af forsøg om jobrettet indsats til unge, forenkling af krav til vejledning m.v.).

Af beskæftigelsesministeren (Ane Halsboe-Jørgensen).

(Fremsættelse 03.05.2023. 1. behandling 09.05.2023. Betænkning 24.05.2023. 2. behandling 30.05.2023. Lovforslaget optrykt efter 2. behandling).

10) 3. behandling af lovforslag nr. L 126:

Forslag til lov om ændring af lov om likviditetslån m.v. i forbindelse med indefrysningsordning for høje energiregninger og til energiintensive virksomheder m.v. (Justering af likviditetslåneordningen).

Af erhvervsministeren (Morten Bødskov).

(Fremsættelse 03.05.2023. 1. behandling 11.05.2023. Betænkning 25.05.2023. Omtrykt. 2. behandling 30.05.2023. Lovforslaget optrykt efter 2. behandling).

11) 3. behandling af lovforslag nr. L 127:

Forslag til lov om ændring af investeringsscreeningsloven og lov om Klagenævnet for Udbud. (Udvidet screening af kontrakter vedrørende etablering, medejerskab og drift af energiøen i Nordsøen, udvidelse af Klagenævnet for Udbuds kompetence og indførelse af bemyndigelsesbestemmelse vedrørende administration af EU’s økonomiske sanktioner over for tredjelande vedrørende offentlige kontrakter).

Af erhvervsministeren (Morten Bødskov).

(Fremsættelse 03.05.2023. 1. behandling 11.05.2023. Betænkning 25.05.2023. 2. behandling 30.05.2023. Lovforslaget optrykt efter 2. behandling).

12) Eventuelt: 3. behandling af lovforslag nr. L 93:

Forslag til barnets lov.

Af social- og boligministeren (Pernille Rosenkrantz-Theil).

(Fremsættelse 29.03.2023. 1. behandling 14.04.2023. Betænkning 30.05.2023. Omtrykt. 2. behandling 01.06.2023. Lovforslaget optrykt efter 2. behandling).

13) Eventuelt: 3. behandling af lovforslag nr. L 94:

Forslag til lov om ændring af lov om social service, lov om retssikkerhed og administration på det sociale område og forskellige andre love. (Ændringer som følge af barnets lov, initiativret for adopterede børn, adoption uden samtykke fra fødslen, samvær med børn på kvindekrisecentre m.v. og fasttrack for godkendelse af plejefamilier m.v.).

Af social- og boligministeren (Pernille Rosenkrantz-Theil).

(Fremsættelse 29.03.2023. 1. behandling 14.04.2023. Betænkning 30.05.2023. 2. behandling 01.06.2023. Lovforslaget optrykt efter 2. behandling).

14) Eventuelt: 3. behandling af lovforslag nr. L 95:

Forslag til lov om ændring af lov om retssikkerhed og administration på det sociale område, lov om social service og forskellige andre love. (Handlekommune for børn, der hjælpes tilbage til Danmark af danske myndigheder, og for børn, hvis forældre er i udlandet, ensretning af begrebsbrug, nødvendige ændringer i handlekommunereglerne som følge af barnets lov m.v.).

Af social- og boligministeren (Pernille Rosenkrantz-Theil).

(Fremsættelse 29.03.2023. 1. behandling 14.04.2023. Betænkning 16.05.2023. Omtrykt. 2. behandling 01.06.2023. Lovforslaget optrykt efter 2. behandling. Ændringsforslag nr. 1 af 01.06.2023 til 3. behandling af social- og boligministeren (Pernille Rosenkrantz-Theil)).

15) 3. behandling af lovforslag nr. L 103:

Forslag til lov om ændring af sundhedsloven og lov om autorisation af sundhedspersoner og om sundhedsfaglig virksomhed. (Rammer for en national kvalitetsplan for det nære sundhedsvæsen, smidiggørelse af regler for etablering og drift af regionsklinikker, mulighed for særligt vederlag til læger i områder med lægemangel og regler om fordeling af uddannelsesforløb i speciallægeuddannelsen).



Af indenrigs- og sundhedsministeren (Sophie Løhde).

(Fremsættelse 30.03.2023. 1. behandling 14.04.2023. Betænkning 25.05.2023. 2. behandling 30.05.2023).

16) 3. behandling af lovforslag nr. L 111:

Forslag til lov om ændring af lov om godskørsel. (Gennemførelse af ændring af udlejningsdirektivet).

Af transportministeren (Thomas Danielsen).

(Fremsættelse 19.04.2023. 1. behandling 27.04.2023. Betænkning 23.05.2023. 2. behandling 30.05.2023).

17) 3. behandling af lovforslag nr. L 122:

Forslag til lov om indfødsrets meddelelse.

Af udlændinge- og integrationsministeren (Kaare Dybvad Bek).

(Fremsættelse 27.04.2023. 1. behandling 04.05.2023. Betænkning 25.05.2023. 2. behandling 30.05.2023. Ændringsforslag nr. 1 og 2 af 31.05.2023 til 3. behandling af Kristian Bøgsted (DD) og Brigitte Klintskov Jerkel (KF). Ændringsforslag nr. 3 og 4 af 31.05.2023 til 3. behandling af udlændinge- og integrationsministeren (Kaare Dybvad Bek)).

18) 2. (sidste) behandling af beslutningsforslag nr. B 31:

Forslag til folketingsbeslutning om at forbyde offentligt ansatte at bære islamiske tørklæder i arbejdstiden.

Af Pia Kjærsgaard (DF) m.fl.

(Fremsættelse 21.02.2023. 1. behandling 03.05.2023. Betænkning 23.05.2023).

19) 2. (sidste) behandling af beslutningsforslag nr. B 33:

Forslag til folketingsbeslutning om at forbyde offentlige institutioner at servere halalcertificerede produkter.

Af Pia Kjærsgaard (DF) m.fl.

(Fremsættelse 21.02.2023. 1. behandling 03.05.2023. Betænkning 23.05.2023).

20) 2. (sidste) behandling af beslutningsforslag nr. B 37:

Forslag til folketingsbeslutning om udvisning af kriminelle udlændinge efter første dom.

Af Peter Seier Christensen (NB) m.fl.

(Fremsættelse 21.02.2023. Tilbagetagelse 12.04.2023. Optaget af Mikkel Bjørn (DF) m.fl. 12.04.2023. 1. behandling 27.04.2023. Betænkning 16.05.2023).

21) 2. (sidste) behandling af beslutningsforslag nr. B 50:

Forslag til folketingsbeslutning om smidigere regler for permanent opholdstilladelse for unge under uddannelse.

Af Christian Friis Bach (RV) m.fl.

(Fremsættelse 14.03.2023. 1. behandling 04.05.2023. Betænkning 23.05.2023. Omtrykt).

22) 2. (sidste) behandling af beslutningsforslag nr. B 58:

Forslag til folketingsbeslutning om at udvide den omfattede persongruppe i voldsbestemmelsen i udlændingelovens § 19, stk. 7. 

Af Astrid Carøe (SF) m.fl.

(Fremsættelse 14.03.2023. 1. behandling 11.05.2023. Betænkning 31.05.2023).

23) 2. (sidste) behandling af beslutningsforslag nr. B 67:

Forslag til folketingsbeslutning om at sikre, at Danmark ikke inddrager eller nægter at forlænge opholdstilladelser for flygtninge, hvis der for tiden ikke gennemføres tvangsudsendelser.

Af Helene Liliendahl Brydensholt (ALT) og Sascha Faxe (ALT).

(Fremsættelse 14.03.2023. 1. behandling 27.04.2023. Betænkning 16.05.2023).

24) 2. (sidste) behandling af beslutningsforslag nr. B 48:

Forslag til folketingsbeslutning om at indføre forbud mod brug af hovedtørklæde for piger i grundskolen.

Af Peter Skaarup (DD) m.fl.

(Fremsættelse 02.03.2023. 1. behandling 04.05.2023. Betænkning 31.05.2023).

25) 2. (sidste) behandling af beslutningsforslag nr. B 49:

Forslag til folketingsbeslutning om adskillelse af asylpar i asylsystemet, når mindst den ene ægtefælle er under 18 år.

Af Pia Kjærsgaard (DF) m.fl.

(Fremsættelse 14.03.2023. 1. behandling 11.05.2023. Betænkning 31.05.2023).

26) 2. (sidste) behandling af beslutningsforslag nr. B 51:

Forslag til folketingsbeslutning om at forbyde muligheden for at opdele svømmehaller på baggrund af køn.

Af Pia Kjærsgaard (DF) m.fl.

(Fremsættelse 14.03.2023. 1. behandling 16.05.2023. Betænkning 31.05.2023).

27) 2. (sidste) behandling af beslutningsforslag nr. B 75:

Forslag til folketingsbeslutning om at pålægge udlændinge i Danmark et gebyr for fortsat at opholde sig i Danmark.

Af Morten Messerschmidt (DF) m.fl.

(Fremsættelse 15.03.2023. 1. behandling 11.05.2023. Betænkning 31.05.2023).

28) 2. (sidste) behandling af beslutningsforslag nr. B 85:

Forslag til folketingsbeslutning om udarbejdelse af en rapport vedrørende indvandringens konsekvenser.


Af Morten Messerschmidt (DF) m.fl.

(Fremsættelse 16.03.2023. 1. behandling 11.05.2023. Betænkning 31.05.2023).

29) 2. (sidste) behandling af beslutningsforslag nr. B 41:

Forslag til folketingsbeslutning om at lade misligholdt su-gæld være til hinder for opnåelse af permanent opholdstilladelse og indfødsret.

Af Mikkel Bjørn (DF) m.fl.

(Fremsættelse 28.02.2023. 1. behandling 27.04.2023. Betænkning 25.05.2023).

30) 2. (sidste) behandling af beslutningsforslag nr. B 77:

Forslag til folketingsbeslutning om demokratisering af støtten til ngo’er og større gennemsigtighed i finanslovsbevillinger.

Af Mikkel Bjørn (DF) m.fl.

(Fremsættelse 15.03.2023. 1. behandling 11.05.2023. Betænkning 25.05.2023).

31) 2. (sidste) behandling af beslutningsforslag nr. B 66:

Forslag til folketingsbeslutning om nedsættelse af et udvalg, der skal udrede mænds og drenges ligestillingsudfordringer.

Af Kim Edberg Andersen (NB) m.fl.

(Fremsættelse 14.03.2023. 1. behandling 17.05.2023. Betænkning 24.05.2023).

32) 2. (sidste) behandling af beslutningsforslag nr. B 92:

Forslag til folketingsbeslutning om afskaffelse af måltal og politik for kønssammensætningen i ledelser og bestyrelser.

Af Sólbjørg Jakobsen (LA) m.fl.

(Fremsættelse 17.03.2023. 1. behandling 19.04.2023. Betænkning 24.05.2023).

33) 2. (sidste) behandling af beslutningsforslag nr. B 59:

Forslag til folketingsbeslutning om stop for optagelse af muslimske lande i EU.

Af Morten Messerschmidt (DF) m.fl.

(Fremsættelse 17.03.2023. 1. behandling 16.05.2023. Betænkning 26.05.2023).

34) 2. (sidste) behandling af beslutningsforslag nr. B 61:

Forslag til folketingsbeslutning om at ophæve indkomstgrænsen for, hvor meget studerende må tjene ved siden af deres su.

Af  Marlene Harpsøe (DD) m.fl.

(Fremsættelse 14.03.2023. 1. behandling 10.05.2023. Betænkning 30.05.2023).

35) 2. (sidste) behandling af beslutningsforslag nr. B 16:

Forslag til folketingsbeslutning om varig bevilling til Klimarådets understøttelse af klimaloven.

Af Mai Villadsen (EL), Lisbeth Bech-Nielsen (SF) og Samira Nawa (RV) m.fl.

(Fremsættelse 17.01.2023. 1. behandling 13.04.2023. Betænkning 30.05.2023. Omtrykt).

36) 2. (sidste) behandling af beslutningsforslag nr. B 97:

Forslag til folketingsbeslutning om forbud mod import og salg af nye fossilbiler fra 2025.

Af Jette Gottlieb (EL) m.fl.

(Fremsættelse 17.03.2023. 1. behandling 10.05.2023. Betænkning 25.05.2023).

37) 2. (sidste) behandling af beslutningsforslag nr. B 62:

Forslag til folketingsbeslutning om forbud mod kirurgisk eller medicinsk kønsskiftebehandling af børn under 18 år.

Af Kim Edberg Andersen (NB) m.fl.

(Fremsættelse 14.03.2023. 1. behandling 09.05.2023. Betænkning 30.05.2023).

38) 2. (sidste) behandling af beslutningsforslag nr. B 79:

Forslag til folketingsbeslutning om evaluering af de menneskelige konsekvenser ved indsatsen mod covid-19.

Af Louise Brown (LA) m.fl.

(Fremsættelse 16.03.2023. 1. behandling 24.05.2023. Betænkning 31.05.2023).

39) 2. (sidste) behandling af beslutningsforslag nr. B 98:

Forslag til folketingsbeslutning om et forsøg med kontrolleret salg af cannabis i en 5-årig prøveperiode.

Af Rosa Lund (EL), Karina Lorentzen Dehnhardt (SF), 	Steffen Larsen (LA) og Torsten Gejl (ALT).

(Fremsættelse 17.03.2023. 1. behandling 24.05.2023. Betænkning 30.05.2023).

40) 2. (sidste) behandling af beslutningsforslag nr. B 29:

Forslag til folketingsbeslutning om, at kun danske statsborgere skal kunne stemme til danske valg.

Af Nick Zimmermann (DF) m.fl.

(Fremsættelse 08.02.2023. 1. behandling 27.04.2023. Betænkning 30.05.2023).

41) 2. (sidste) behandling af beslutningsforslag nr. B 94:

Forslag til folketingsbeslutning om at ophæve arealreservationerne i den sydlige del af Ring 5-transportkorridoren og opgive planen om en Ring 5-motorvej.


Af Brigitte Klintskov Jerkel (KF), Sofie Lippert (SF), Susie Jessen (DD), Trine Pertou Mach (EL), Zenia Stampe (RV) og Sascha Faxe (ALT) m.fl.

(Fremsættelse 17.03.2023. Omtrykt. 1. behandling 11.05.2023. Betænkning 24.05.2023).

42) 2. (sidste) behandling af beslutningsforslag nr. B 95:

Forslag til folketingsbeslutning om at ophæve arealreservationer og planer om en motorvej i Ring 5-transportkorridoren i Nordsjælland.

Af Mette Abildgaard (KF), Sofie Lippert (SF), Kenneth Fredslund Petersen (DD), Jette Gottlieb (EL), Martin Lidegaard (RV), Mette Thiesen (DF), Helene Liliendahl Brydensholt (ALT) og Pernille Vermund (NB).

(Fremsættelse 17.03.2023. 1. behandling 16.05.2023. Betænkning 24.05.2023).

43) 2. (sidste) behandling af beslutningsforslag nr. B 87:

Forslag til folketingsbeslutning om at afskaffe forbuddet mod anpartsselskabers brug af crowdfunding.

Af Lars-Christian Brask (LA) m.fl.

(Fremsættelse 17.03.2023. 1. behandling 17.05.2023. Betænkning 25.05.2023).

44) 2. (sidste) behandling af beslutningsforslag nr. B 88:

Forslag til folketingsbeslutning om at indskrive klima- og naturhensyn i Nationalbankens mandat.

Af Lisbeth Bech-Nielsen (SF) og Signe Munk (SF).

(Fremsættelse 17.03.2023. 1. behandling 17.05.2023. Betænkning 25.05.2023).

45) 2. (sidste) behandling af beslutningsforslag nr. B 89:

Forslag til folketingsbeslutning om at tilføje et klimamandat til Finanstilsynets formål.

Af Lisbeth Bech-Nielsen (SF) og Signe Munk (SF).

(Fremsættelse 17.03.2023. 1. behandling 17.05.2023. Betænkning 25.05.2023).

46) Eventuelt: 2. (sidste) behandling af beslutningsforslag nr. B 18:

Forslag til folketingsbeslutning om at opdatere skolesikkerhedsberedskabsplanerne og udarbejde undervisningsforløb om Muhammedkrisen til brug i undervisningen i folkeskolen.

Af Mette Thiesen (UFG), Jacob Mark (SF), Karina Adsbøl (DD), Helena Artmann Andresen (LA), Lise Bertelsen (KF), 
Alex Ahrendtsen (DF) og Mikkel Bjørn (NB).

(Fremsættelse 17.01.2023. 1. behandling 10.05.2023. Betænkning 01.06.2023).

47) 2. (sidste) behandling af beslutningsforslag nr. B 46:

Forslag til folketingsbeslutning om at ændre afholdelsen af skriftlige eksamener for at undgå eksamenssnyd ved brug af internettet.

Af Alex Ahrendtsen (DF) m.fl.

(Fremsættelse 01.03.2023. 1. behandling 09.05.2023. Betænkning 25.05.2023).

48) 2. (sidste) behandling af beslutningsforslag nr. B 60:

Forslag til folketingsbeslutning om en ny karakterskala i uddannelsessystemet.

Af Astrid Carøe (SF) m.fl.

(Fremsættelse 14.03.2023. 1. behandling 25.04.2023. Betænkning 25.05.2023).

49) 2. (sidste) behandling af beslutningsforslag nr. B 103:

Forslag til folketingsbeslutning om at udarbejde en mere fleksibel model for tilskud til pasning af eget barn med mulighed for supplerende indkomst.

Af Helene Liliendahl Brydensholt (ALT) m.fl.

(Fremsættelse 17.03.2023. 1. behandling 10.05.2023. Betænkning 25.05.2023).

50) 2. (sidste) behandling af beslutningsforslag nr. B 115:

Forslag til folketingsbeslutning om en akutpakke til erhvervsskolerne og genopretning af erhvervsskolernes økonomi.

Af Mai Villadsen (EL) m.fl.

(Fremsættelse 21.04.2023. 1. behandling 24.05.2023. Betænkning 31.05.2023).

51) 2. (sidste) behandling af beslutningsforslag nr. B 56:

Forslag til folketingsbeslutning om at udarbejde en model for kompensation af borgere og økonomisk straf til kommuner i de tilfælde, hvor kommunerne begår grove fejl eller deciderede lovbrud i anbringelsessager.

Af Mette Thiesen (DF) m.fl.

(Fremsættelse 14.03.2023. 1. behandling 26.05.2023. Betænkning 30.05.2023).

52) 2. (sidste) behandling af beslutningsforslag nr. B 57:

Forslag til folketingsbeslutning om hjælp frem for straf til stofbrugere.

Af Theresa Berg Andersen (SF) m.fl.

(Fremsættelse 14.03.2023. 1. behandling 26.05.2023. Betænkning 30.05.2023).

53) 2. (sidste) behandling af beslutningsforslag nr. B 81:

Forslag til folketingsbeslutning om en bodsordning for kommuner, der ikke overholder deres lovgivningsmæssige forpligtelser.

Af Katrine Daugaard (LA) m.fl.

(Fremsættelse 16.03.2023. 1. behandling 26.05.2023. Betænkning 30.05.2023).

54) 2. (sidste) behandling af beslutningsforslag nr. B 121:

Forslag til folketingsbeslutning om iværksættelse af en granskningskommission om Samsamsagen.

(Forslag som fremsat (i betænkning) 17.05.2023. Anmeldelse (i salen) 17.05.2023. 1. behandling 30.05.2023).

Kl. 08:59

Meddelelser fra formanden

Formanden (Søren Gade):

Mødet er åbnet.

Fra statsministeren har jeg modtaget breve om,

at det efter statsministerens indstilling ved kongelig resolution af 31. maj 2023 blev bestemt, at ledelsen af de under Finansministeriet hørende forretninger fra og med den 5. juni 2023 til og med den 13. august 2023 overdrages til erhvervsminister Morten Bødskov, og at ressortansvaret for alle opgaver vedrørende bogholderi og regnskab m.v. i Navision Stat samt ressortansvaret for alle opgaver vedrørende support på standard Navision Stat, der vedrører Rigspolitiet, Midt- og Vestjyllands Politi og Københavns Politi, i henhold til nærmere aftale mellem justitsministeren og finansministeren overføres fra justitsministeren til finansministeren pr. 1. juni 2023.

[»Folketingets formand

Efter min indstilling er det ved kongelig resolution af 31. maj 2023 bestemt, at ledelsen af de under Finansministeriet hørende forretninger fra og med den 5. juni 2023 til og med den 13. august 2023 overdrages til erhvervsminister Morten Bødskov.

Jeg beder formanden underrette Folketinget herom.

Sign. Mette Frederiksen

/Henrik Skovgaard-Petersen«].

[»Folketingets formand

Efter min indstilling er det ved kongelig resolution af 31. maj 2023 bestemt, 

at ressortansvaret for alle opgaver vedrørende bogholderi og regnskab, herunder kreditor- og debitoradministration, udarbejdelse af dokumentation til brug for perioderegnskab, afstemning af likviditetskonti, anlægsadministration, regnskabsmæssig registrering af tilskud i Navision Stat, vedligeholdelse af registreringsramme i regnskabssystemet, bogføring af rejseafregning, udarbejdelse af standard ledelsesinformation til understøttelse af institutionernes styringsbehov samt ressortansvaret for alle opgaver vedrørende support på standard Navision Stat, der vedrører Rigspolitiet, Midt- og Vestjyllands Politi og Københavns Politi, i henhold til nærmere aftale mellem justitsministeren og finansministeren overføres fra justitsministeren til finansministeren pr. 1. juni 2023.

Jeg beder formanden underrette Folketinget herom.

Sign. Mette Frederiksen

/Henrik Skovgaard-Petersen«].

Meddelelserne vil fremgå af www.folketingstidende.dk (jf. ovenfor).

Erhvervsministeren (Morten Bødskov) har meddelt mig, at han ønsker i henhold til forretningsordenens § 19, stk. 4, at give Folketinget en skriftlig

Redegørelse om bedre regulering for erhvervslivet 2022.

(Redegørelse nr. R 17).

Redegørelsen vil fremgå af www.folketingstidende.dk.

Kl. 09:01

Samtykke til behandling

Formanden (Søren Gade):

De punkter, som er opført som nr. 12, 13, 14, 34 og 46 på dagsordenen, kan kun med Tingets samtykke behandles i dette møde. Hvis ingen gør indsigelse, betragter jeg dette som givet.

Det er givet.

Før vi går til første punkt på dagsordenen, vil jeg opfordre de ordførere, som har noget at sige til tredjebehandlingerne af lovforslag og andenbehandlingerne af beslutningsforslag, til at komme herop og få skrevet sig på listen over talere. Så kan vi få slukket for A'et på tavlen, hvis det giver anledning dertil.

Det første punkt på dagsordenen er:

1) Fortsættelse af forespørgsel nr. F 7 [afstemning]:

Forespørgsel til indenrigs- og sundhedsministeren om prioriteringen i sundhedsvæsenet.

Af Lotte Rod (RV) og Martin Lidegaard (RV).

(Anmeldelse 15.03.2023. Fremme 17.03.2023. Forhandling 01.06.2023. Forslag til vedtagelse nr. V 34 af Stinus Lindgreen (RV), Kirsten Normann Andersen (SF), Jens Henrik Thulesen Dahl (DD), Louise Brown (LA), Per Larsen (KF), Peder Hvelplund (EL), Mette Thiesen (DF), Franciska Rosenkilde (ALT) og Kim Edberg Andersen (NB). Forslag til vedtagelse nr. V 35 af Flemming Møller Mortensen (S), Eva Kjer Hansen (V) og Monika Rubin (M)).

Kl. 09:01

Afstemning

Formanden (Søren Gade):

Forhandlingen er sluttet, og vi går til afstemning om de stillede forslag til vedtagelse. Der foreligger to forslag.

Der stemmes først om forslag til vedtagelse nr. V 35 af Flemming Møller Mortensen (S), Eva Kjer Hansen (V) og Monika Rubin (M). Afstemningen starter.

Afstemningen slutter.

For stemte 57 (S, V og M), imod stemte 50 (SF, DD, LA, KF, EL, RV, DF, ALT og NB), hverken for eller imod stemte 0.

Forslaget til vedtagelse nr. V 35 er vedtaget.

Herefter er forslag til vedtagelse nr. V 34 af Stinus Lindgreen (RV), Kirsten Normann Andersen (SF), Jens Henrik Thulesen Dahl (DD), Louise Brown (LA), Per Larsen (KF), Peder Hvelplund (EL), Mette Thiesen (DF), Franciska Rosenkilde (ALT) og Kim Edberg Andersen (NB) bortfaldet.

Hermed er forespørgslen afsluttet.

Det næste punkt på dagsordenen er:

2) Fortsættelse af forespørgsel nr. F 10 [afstemning]:

Forespørgsel til miljøministeren om regeringens planer for natur og biodiversitet.

Af Mai Villadsen (EL) og Søren Egge Rasmussen (EL).

(Anmeldelse 13.04.2023. Fremme 18.04.2023. Forhandling 01.06.2023. Forslag til vedtagelse nr. V 30 af Mai Villadsen (EL), Marianne Bigum (SF), Ole Birk Olesen (LA), Mette Abildgaard (KF), Zenia Stampe (RV) og Torsten Gejl (ALT). Forslag til vedtagelse nr. V 31 af Camilla Fabricius (S), Erling Bonnesen (V) og Charlotte Bagge Hansen (M)).

Kl. 09:02

Afstemning

Formanden (Søren Gade):

Forhandlingen er sluttet, og vi går til afstemning om de stillede forslag til vedtagelse. Der foreligger to forslag.

Der stemmes først om forslag til vedtagelse nr. V 31 af Camilla Fabricius (S), Erling Bonnesen (V) og Charlotte Bagge Hansen (M). Afstemningen starter.

Afstemningen slutter.

For stemte 58 (S, V og M), imod stemte 42 (SF, LA, KF, EL, RV, DF, ALT og NB), hverken for eller imod stemte 8 (DD).

Forslag til vedtagelse nr. V 31 er vedtaget.

Herefter er forslag til vedtagelse nr. V 30 af Mai Villadsen (EL), Marianne Bigum (SF), Ole Birk Olesen (LA), Mette Abildgaard (KF), Zenia Stampe (RV) og Torsten Gejl (ALT) bortfaldet.

Hermed er forespørgslen afsluttet.

Det næste punkt på dagsordenen er:

3) Fortsættelse af forespørgsel nr. F 13 [afstemning]:

Forespørgsel til indenrigs- og sundhedsministeren om brug af stophormoner og krydshormoner til behandling af børn med kønsdysfori.

Af Mette Thiesen (DF) m.fl.

(Anmeldelse 25.04.2023. Fremme 27.04.2023. Forhandling 01.06.2023. Forslag til vedtagelse nr. V 36 af Mikkel Bjørn (DF), Jens Henrik Thulesen Dahl (DD) og Louise Brown (LA). Forslag til vedtagelse nr. V 37 af Camilla Fabricius (S), Eva Kjer Hansen (V), Rasmus Lund-Nielsen (M), Kirsten Normann Andersen (SF), Peder Hvelplund (EL), Stinus Lindgreen (RV) og Franciska Rosenkilde (ALT)).

Kl. 09:03

Afstemning

Formanden (Søren Gade):

Forhandlingen er sluttet, og vi går til afstemning om de stillede forslag til vedtagelse. Der foreligger to forslag.

Der stemmes først om forslag til vedtagelse nr. V 37 af Camilla Fabricius (S), Eva Kjer Hansen (V), Rasmus Lund-Nielsen (M), Kirsten Normann Andersen (SF), Peder Hvelplund (EL), Stinus Lindgreen (RV) og Franciska Rosenkilde (ALT). Afstemningen starter.

Afstemningen slutter.

For stemte 80 (S, V, M, SF, EL, RV og ALT), imod stemte 28 (DD, LA, KF, DF og NB), hverken for eller imod stemte 0.

Forslag til vedtagelse nr. V 37 er vedtaget.

Herefter er forslag til vedtagelse nr. V 36 af Mikkel Bjørn (DF), Jens Henrik Thulesen Dahl (DD) og Louise Brown (LA) bortfaldet.

Hermed er forespørgslen afsluttet.

Det næste punkt på dagsordenen er:

4) Fortsættelse af forespørgsel nr. F 17 [afstemning]:

Forespørgsel til beskæftigelsesministeren om bedre forhold for seniorerne på arbejdsmarkedet.

Af Morten Messerschmidt (DF) m.fl.

(Anmeldelse 03.05.2023. Fremme 09.05.2023. Forhandling 01.06.2023. Forslag til vedtagelse nr. V 32 af Thomas Monberg (S), Eva Kjer Hansen (V), Jeppe Søe (M), Kirsten Normann Andersen (SF), Victoria Velasquez (EL) og Morten Messerschmidt (DF). Forslag til vedtagelse nr. V 33 af Sólbjørg Jakobsen (LA), Dennis Flydtkjær (DD), Helle Bonnesen (KF), Katrine Robsøe (RV) og Kim Edberg Andersen (NB)).

Kl. 09:04

Afstemning

Formanden (Søren Gade):

Forhandlingen er sluttet, og vi går til afstemning om de stillede forslag til vedtagelse. Der foreligger to forslag.

Der stemmes først om forslag til vedtagelse nr. V 32 af Thomas Monberg (S), Eva Kjer Hansen (V), Jeppe Søe (M), Kirsten Normann Andersen (SF), Victoria Velasquez (EL) og Morten Messerschmidt (DF). Afstemningen starter.

Afstemningen slutter.

For stemte 87 (S, V, M, SF, DD, EL, DF, ALT og NB), imod stemte 20 (LA, KF, RV og 1 DD (ved en fejl)), hverken for eller imod stemte 0.

Forslag til vedtagelse nr. V 32 er vedtaget.

Herefter er forslag til vedtagelse nr. V 33 af Sólbjørg Jakobsen (LA), Dennis Flydtkjær (DD), Helle Bonnesen (KF), Katrine Robsøe (RV) og Kim Edberg Andersen (NB) bortfaldet.

Hermed er forespørgslen afsluttet.

Det næste punkt på dagsordenen er:

5) 3. behandling af lovforslag nr. L 124:

Forslag til lov om opsigelse af dobbeltbeskatningsoverenskomst mellem Danmark og Rusland og gennemførelse af defensive foranstaltninger mod Rusland.

Af skatteministeren (Jeppe Bruus).

(Fremsættelse 03.05.2023. 1. behandling 09.05.2023. Betænkning 24.05.2023. 2. behandling 30.05.2023. Ændringsforslag nr. 1 og 2 af 01.06.2023 til 3. behandling af skatteministeren (Jeppe Bruus)).

Kl. 09:05

Forhandling

Formanden (Søren Gade):

Forhandlingen drejer sig i første omgang om de stillede ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:05

Afstemning

Formanden (Søren Gade):

Hvis ikke afstemning begæres, betragter jeg ændringsforslag nr. 1 og 2 af skatteministeren som vedtaget.

De er vedtaget.

Kl. 09:06

Forhandling

Formanden (Søren Gade):

Forhandlingen drejer sig derefter om lovforslaget som helhed.

Ønsker nogen at udtale sig om lovforslaget?

Da det ikke er tilfældet, går vi til afstemning.

Kl. 09:06

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 109 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

6) 3. behandling af lovforslag nr. L 121:

Forslag til lov om ændring af lov om ungdomsuddannelse for unge med særlige behov. (Flere rettigheder og bedre tilrettelæggelse af særligt tilrettelagt ungdomsuddannelse m.v.).

Af børne- og undervisningsministeren (Mattias Tesfaye).

(Fremsættelse 27.04.2023. 1. behandling 09.05.2023. Betænkning 25.05.2023. 2. behandling 30.05.2023. Lovforslaget optrykt efter 2. behandling).

Kl. 09:06

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:06

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 108 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

7) 3. behandling af lovforslag nr. L 115:

Forslag til lov om ændring af lov om miljøbeskyttelse, lov om varmeforsyning, lov om elforsyning og selskabsskatteloven. (Ny organisering af affaldsforbrændingssektoren og konkurrenceudsættelse af forbrændingsegnet affald).

Af klima-, energi- og forsyningsministeren (Lars Aagaard).

(Fremsættelse 26.04.2023. 1. behandling 03.05.2023. Betænkning 25.05.2023. Omtrykt. 2. behandling 30.05.2023. Lovforslaget optrykt efter 2. behandling. Tillægsbetænkning 31.05.2023).

Kl. 09:07

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Fru Theresa Scavenius.

Kl. 09:07

(Ordfører)

Theresa Scavenius (ALT):

God morgen, alle sammen. Nu er det sidste runde om affaldsloven, og jeg vil sige lidt om, hvorfor det er så vigtigt, at vi forholder os til den her lov endnu en gang. For man plejer at sige, at man kan måle et samfunds moralske kompas på, hvordan man behandler de svageste i samfundet, men jeg har faktisk en teori om, at man kan måle, hvor velfungerende et samfund er, på, hvordan affald bliver håndteret. Nu tror I måske, at det er sådan noget, jeg har opfundet til lejligheden, fordi jeg har beskæftiget mig med affald de sidste mange måneder, men det er det faktisk ikke. Det er en teori, jeg har brugt de sidste mange år på at diskutere, og den handler om institutionel kapacitet. Pointen er, at i et fattigt udviklingsland flyder affaldet på gaden, der er ingen offentlig renovation og ingen kloakering, og det afspejler rigtig godt, at kapaciteten i de politiske institutioner i et fattigt udviklingsland er meget lav. Man evner simpelt hen ikke at håndtere affaldet.

Italien er et eksempel på et land, hvor der heller ikke er styr på affaldet. Der er selvfølgelig bedre styr på det end i et udviklingsland, men slet ikke på et tilstrækkeligt niveau. Det vil sige, at affald er et politisk emne; der er konflikter om det; mafiaen bruger det nogle gange som et politisk våben; nogle gange flyder det i gaden, andre gange er det et valgkampstema. Og det afspejler rigtig godt, at i Italien er der heller ikke styr på alle andre områder.

Men i et land som Danmark tænker vi slet ikke på affald, og det afspejler, at vi har et meget velfungerende samfund, hvor det er blevet håndteret så godt, at vi slet ikke skal bruge tid på det. Men det, vi glemmer, er, at det er en ekstremt ressourcekrævende øvelse at have et velfungerende affaldssystem. Det er en civilisatorisk bedrift, som går helt tilbage til 1600-tallet. Affaldssektoren handler ikke bare om miljø og klima. Det startede faktisk med at handle om at undgå skadedyr og smitsomme sygdomme. Det er noget, man for mange hundrede år siden har set som en vigtig politisk prioritet i forhold til at skabe et velfungerende samfund.

Med klimakrisen og miljøkrisen får vi endnu flere udfordringer, som affaldssektoren også skal håndtere. Derfor er det en kerneinstitution i vores samfund. Men det er her, vi som samfund begynder at fejle. I tager alt for let på den her lovgivning, og det siger alt om, hvordan vi som samfund er begyndt at tage alt for let på de grundlæggende institutioner, som skaber grundlaget for det her samfund. Hvorvidt vi kan håndtere vores affaldssektor på en rationel og ordentlig måde, der beskytter mod sygdomme og beskytter miljø og klima, afspejler, om vi har et samfund med en kapacitet til at tilpasse os, opdatere, udvikle og omorganisere os til den nye virkelighed, vi står over for.

Med den politiske aftale omkring affaldssektoren kom vi faktisk et skridt videre. Det handlede om at opdatere affaldssektoren til at afspejle en verden, der skal leve inden for planetens grænser. Men med dette lovforslag, som vi skal stemme om lige om lidt, gør vi jo det modsatte, og det afspejler, at vi ikke er i stand til – vi har ikke længere kapaciteten til det i det her samfund – at organisere vores udfordringer på en rationel måde. Ydermere frygter jeg, at I gambler med de oprindelige krav og funktioner. Jeg frygter, at affald går fra at være noget, som ingen før tænkte på, til at være noget, alle borgere og virksomheder skal begynde at bekymre sig om. Det vil sige, at de ikke bare kan leve deres liv; de skal lave alt det, som vores samfund i virkeligheden skulle finde ud af.

Så vi går fra at være det her meget velfungerende land til at gå ned ad udviklingstrappen igen. Og det afspejler i virkeligheden, hvad der er sket i andre sektorer. Det er sket i skattesystemet, sundhedssystemet, skolesystemet, uddannelsessystemet, ældreplejen osv. Det er hele vores velfærdsstat, vi skal begynde at tænke over. For vi kan ikke længere regne med, at samfundet har styr på det for os borgere. Har Skatteforvaltningen styr på pengene? Er der styr på børnene i skolen? Har regeringen styr på klimakrisen? Det er noget, vi borgere skal gå rundt og bekymre os om. Vi har ikke længere et samfund, som bare holder styr på kloakeringen, renovationen og klimakrisen.

Det er sådan i forhold til alle de her sammenbrud, at når der f.eks. er et sammenbrud i skattevæsenet, får vi en udbytteskandale. Når vi laver for mange liberaliseringer, der ikke er gennemtænkte, får vi overnormale profitter. Og på samme måde vil den her uigennemtænkte liberalisering af affaldssektoren bringe enormt mange skandaler med sig. Og det er noget, vi ved. Det er eksperter, branchen og kommunerne, der siger det. Så når I tror, at lovgivning omkring affald er en ligegyldig, mindre ting, som man bare kan stemme igennem, kommer det til at have store konsekvenser. I er med til at erodere det system, som har udviklet sig siden 1600-tallet, og det næste bliver vel, at det også er kloaksystemet, som skal liberaliseres. Det kan blive rigtig sjovt!

Kl. 09:12

Men jeg synes, I skal betragte det her som en lakmustest på, hvordan vores samfund er. Og for mig at se illustrerer det her lovforslag, at vi har tabt vores sans for at lovgive i det her hus ud fra almenvellets interesser. Det her hus illustrerer nu, at vi ikke udfører den opgave, der var tiltænkt os. Det her illustrerer, at der er for mange, der har interesser nogle få økonomiske steder, men det her hus skulle gøre det ud fra samfundets bedste, ikke ud fra, hvordan man kan tjene nogle penge et sted. Og det vil sige, at der vil være få, der vinder, og mange, der taber.

Jeg vil lige kort sige noget om den parlamentariske proces, for det er faktisk på trods af modstand lykkedes at lave en nogenlunde forsvarlig parlamentarisk proces, hvor vi har fået alle de problemer belyst, dokumenteret og skrevet ind i historien for altid, som vi godt vidste var der, før der bliver stemt om den her lov. Så der er ingen af jer, der skal komme bagefter og sige, at I ikke var advaret – ingen af jer. I har alle fået muligheden for at blive orienteret; vi har holdt høringer og haft samråd. Og vi er fem partier, som tre gange har forsøgt at få udskudt tidsfristen for at give jer muligheden for at tænke jer om og stemme imod det her forslag. Men jeg tror desværre, at manuskriptet er skrevet. Vi ved, at det kommer til at ske. I er blevet advaret, men I ignorerer det.

Men det, jeg også godt ved, er, at I også ved, at I burde stemme imod det her lovforslag. Så mit spørgsmål til jer er egentlig: Hvordan kommer vi hen i en situation, hvor I kan forholde jer til, hvad der egentlig er fornuftigt og rationelt, og hvor I lytter til kritikken? Hvordan kan vi få rustet det her hus, sådan at I ikke sidder og er helt bange, og sådan at I ikke bare stemmer, men lytter til den kritik, der er? Hvordan kommer vi hen et sted, hvor taktik, spin, forlig og alt det her inde i Christiansborgboblen bliver mindre vigtigt, og hvor I faktisk kan kigge ud ad vinduet ud til borgerne, ud til virkeligheden og faktisk forholde jer til den?

For herinde er vi folkevalgte. Vi har et personligt ansvar. Vi vælger noget, som har konsekvenser for rigtig, rigtig mange mennesker. Og borgerne har ikke givet jer et mandat til at gøre en sektor mere sort. Borgerne har heller ikke givet jer et mandat til ikke at passe på deres penge. Og det er begge ting, der sker med det her lovforslag, og det er altså ikke en retfærdig måde at gøre det på. Desværre ved jeg godt, at I allerede har besluttet jer. Jeg ved godt, at I ved, at I har fået at vide, hvad I skal stemme. Men det, jeg bare vil sige til jer, er, at jeg tror, I kommer til at huske det her øjeblik – det øjeblik, hvor I fejlede i forhold til at sige fra over for et system, fejlede ved at sige: Jeg vidste godt, at det politiske system var gået i stykker, og at der var gået for meget taktik og spin i det, men jeg kunne ikke sige fra.

Jeg har brugt rigtig meget tid på den her affaldslov, og det er, som jeg siger – og nu vil jeg gentage min pointe her til sidst – fordi det ikke bare handler om affald; det handler om, hvorvidt vi som samfund har et demokratisk system, som kan håndtere store politiske udfordringer og skabe et stabilt samfund for verden, som vi har udviklet igennem flere århundreder. Det skalter og valter man med lige i øjeblikket. Jeg er interesseret i at forstå, hvordan det her hus arbejder. Hvad er logikken? Hvordan arbejder ministerierne? Hvad er det for en viden, der er tilgængelig? Hvad er det for en ekspertise, man lytter til? Hvad er det for interessenter, der har adgang? Hvordan er det, vi opnår et samfund igen, hvor det her hus lovgiver i almenvellets interesse?

Så jeg ser det principielle i det her lovforslag, og derfor vil jeg en sidste gang appellere til jer og håbe på, at I har modet til at gøre det, som I godt ved er rigtigt.

Kl. 09:16

Formanden (Søren Gade):

Tak for det, og der er en enkelt kort bemærkning. Hr. Peder Hvelplund, Enhedslisten. Værsgo

Kl. 09:16

Peder Hvelplund (EL):

Tak for det, og tak til fru Theresa Scavenius for talen. Det er jo betragtninger, som vi i Enhedslisten deler langt hen ad vejen, men det var præcis også derfor, vi trak os fra aftalen, for dengang det viste sig, at vi ikke kunne lave den politisk kontrollerede nedbringning af kapaciteten i affaldssektoren, var det åbenlyst, at man ville bevæge sig ind i denne blindgyde. Og de udfordringer, der ligger her, er jo ikke nye, de var velkendte allerede dengang.

Så jeg har egentlig bare et spørgsmål til Alternativet: Når det nu er analysen, havde det så ikke været mere rimeligt at trække sig fra aftalen, præcis som Enhedslisten gjorde, dengang det blev indlysende, at det her ville være der, hvor vi ville ende?

Kl. 09:17

Formanden (Søren Gade):

Ordføreren.

Kl. 09:17

Theresa Scavenius (ALT):

Det kan sagtens være, vi skulle have gjort det. Jeg er ny i det her hus, men jeg synes grundlæggende, at den politiske aftale netop handler om at opdatere og har formålet om at lave en mere miljøvenlig og klimavenlig sektor. Så jeg synes grundlæggende, at aftalen har de rigtige elementer. Spørgsmålet er, hvad det er for nogle virkemidler man bruger, og her er det så, at man vælger at bruge et virkemiddel, som man ved har den modsatte effekt.

Jeg vil i øvrigt gerne lige benyttet lejligheden til at kvittere for det gode samarbejde med Enhedslisten, som vi har haft i forhold til denne affaldslov, og i øvrigt til mange andre gode partier, som også har været en del af den her proces, både De Konservative, Nye Borgerlige og Dansk Folkeparti. Det har været en god proces, forstået på den måde, at vi har været flere, der har interesseret os for det og i fællesskab har kunnet prøve at råbe de partier op, som har besluttet sig for ikke at ville lytte.

Kl. 09:17

Formanden (Søren Gade):

Hr. Peder Hvelplund.

Kl. 09:17

Peder Hvelplund (EL):

Det er jeg sådan set fuldstændig enig i, og det var sådan set alene i forhold til den betragtning, at da man ikke kunne lave den nedlukning, som skulle aftales med KL, lå der jo i kortene, at den liberalisering her netop ville få de konsekvenser, både de dramatiske konsekvenser for kommunernes økonomi, de begrænsede klimaeffekter og også risikoen for øget affaldsimport. Det var jo ting, der ligesom lå i kortene. Men jeg er glad for, at Alternativet er endt der, hvor de nu også er endt. (Theresa Scavenius (ALT): Tak for kommentaren).

Kl. 09:18

Formanden (Søren Gade):

Tak for det, og nu er der ikke flere korte bemærkninger, så vi siger tak til fru Theresa Scavenius fra Alternativet. Er der flere, der ønsker at udtale sig?

Da det ikke er tilfældet, går vi til afstemning.

Kl. 09:18

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 80 (S, V, M, SF, LA og RV), imod stemte 20 (KF, EL, DF, ALT og NB), hverken for eller imod stemte 8 (DD).

Lovforslaget er vedtaget og vil nu blive sendt til statsministeren.

Det næste punkt på dagsordenen er:

8) 3. behandling af lovforslag nr. L 128:

Forslag til lov om ændring af lov om en aktiv beskæftigelsesindsats, lov om sygedagpenge og barselsloven. (Genindførelse af ret til uddannelsesløft med forhøjet dagpengesats på 110 pct. i 2023).

Af beskæftigelsesministeren (Ane Halsboe-Jørgensen).

(Fremsættelse 03.05.2023. 1. behandling 09.05.2023. Betænkning 24.05.2023. 2. behandling 30.05.2023. Lovforslaget optrykt efter 2. behandling).

Kl. 09:18

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:19

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 101 (S, V, M, SF, DD, LA, EL, RV, DF og ALT), imod stemte 7 (KF og NB), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

9) 3. behandling af lovforslag nr. L 129:

Forslag til lov om ændring af lov om en aktiv beskæftigelsesindsats, lov om organisering og understøttelse af beskæftigelsesindsatsen m.v., lov om arbejdsløshedsforsikring m.v. og lov om aktiv socialpolitik. (Øget ansvar til arbejdsløshedskasser for kontaktforløbet i de første 3 måneder, et forenklet kontaktforløb m.v., permanentgørelse af forsøg om jobrettet indsats til unge, forenkling af krav til vejledning m.v.).

Af beskæftigelsesministeren (Ane Halsboe-Jørgensen).

(Fremsættelse 03.05.2023. 1. behandling 09.05.2023. Betænkning 24.05.2023. 2. behandling 30.05.2023. Lovforslaget optrykt efter 2. behandling).

Kl. 09:19

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:19

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 104 (S, V, M, SF, DD, LA, KF, EL, RV, DF og NB), imod stemte 0, hverken for eller imod stemte 4 (ALT).

Lovforslaget er vedtaget og vil nu blive sendt til statsministeren.

Det næste punkt på dagsordenen er:

10) 3. behandling af lovforslag nr. L 126:

Forslag til lov om ændring af lov om likviditetslån m.v. i forbindelse med indefrysningsordning for høje energiregninger og til energiintensive virksomheder m.v. (Justering af likviditetslåneordningen).

Af erhvervsministeren (Morten Bødskov).

(Fremsættelse 03.05.2023. 1. behandling 11.05.2023. Betænkning 25.05.2023. Omtrykt. 2. behandling 30.05.2023. Lovforslaget optrykt efter 2. behandling).

Kl. 09:20

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:20

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 108 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

11) 3. behandling af lovforslag nr. L 127:

Forslag til lov om ændring af investeringsscreeningsloven og lov om Klagenævnet for Udbud. (Udvidet screening af kontrakter vedrørende etablering, medejerskab og drift af energiøen i Nordsøen, udvidelse af Klagenævnet for Udbuds kompetence og indførelse af bemyndigelsesbestemmelse vedrørende administration af EU’s økonomiske sanktioner over for tredjelande vedrørende offentlige kontrakter).

Af erhvervsministeren (Morten Bødskov).

(Fremsættelse 03.05.2023. 1. behandling 11.05.2023. Betænkning 25.05.2023. 2. behandling 30.05.2023. Lovforslaget optrykt efter 2. behandling).

Kl. 09:20

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:21

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 102 (S, V, M, SF, DD, LA, KF, EL, RV og DF), imod stemte 4 (ALT), hverken for eller imod stemte 1 (NB).

Lovforslaget er vedtaget og vil nu blive sendt til statsministeren.

Det næste punkt på dagsordenen er:

12) 3. behandling af lovforslag nr. L 93:

Forslag til barnets lov.

Af social- og boligministeren (Pernille Rosenkrantz-Theil).

(Fremsættelse 29.03.2023. 1. behandling 14.04.2023. Betænkning 30.05.2023. Omtrykt. 2. behandling 01.06.2023. Lovforslaget optrykt efter 2. behandling).

Kl. 09:21

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:21

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 82 (S, V, M, SF, KF, EL og RV), imod stemte 26 (DD, LA, DF, ALT og NB), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

13) 3. behandling af lovforslag nr. L 94:

Forslag til lov om ændring af lov om social service, lov om retssikkerhed og administration på det sociale område og forskellige andre love. (Ændringer som følge af barnets lov, initiativret for adopterede børn, adoption uden samtykke fra fødslen, samvær med børn på kvindekrisecentre m.v. og fasttrack for godkendelse af plejefamilier m.v.).

Af social- og boligministeren (Pernille Rosenkrantz-Theil).

(Fremsættelse 29.03.2023. 1. behandling 14.04.2023. Betænkning 30.05.2023. 2. behandling 01.06.2023. Lovforslaget optrykt efter 2. behandling).

Kl. 09:22

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:22

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 82 (S, V, M, SF, KF, EL og RV), imod stemte 26 (DD, LA, DF, ALT og NB), hverken for eller imod stemte 0.

Lovforslaget er vedtaget og vil nu blive sendt statsministeren.

Det næste punkt på dagsordenen er:

14) 3. behandling af lovforslag nr. L 95:

Forslag til lov om ændring af lov om retssikkerhed og administration på det sociale område, lov om social service og forskellige andre love. (Handlekommune for børn, der hjælpes tilbage til Danmark af danske myndigheder, og for børn, hvis forældre er i udlandet, ensretning af begrebsbrug, nødvendige ændringer i handlekommunereglerne som følge af barnets lov m.v.).

Af social- og boligministeren (Pernille Rosenkrantz-Theil).

(Fremsættelse 29.03.2023. 1. behandling 14.04.2023. Betænkning 16.05.2023. Omtrykt. 2. behandling 01.06.2023. Lovforslaget optrykt efter 2. behandling. Ændringsforslag nr. 1 af 01.06.2023 til 3. behandling af social- og boligministeren (Pernille Rosenkrantz-Theil)).

Kl. 09:22

Forhandling

Formanden (Søren Gade):

Forhandlingen drejer sig i første omgang om det stillede ændringsforslag.

Ønsker nogen at udtale sig?

Da det ikke er tilfældet, er forhandlingen om ændringsforslaget sluttet, og vi går vi til afstemning.

Kl. 09:23

Afstemning

Formanden (Søren Gade):

Hvis ikke afstemning begæres, betragter jeg ændringsforslag nr. 1 af social- og boligministeren som vedtaget.

Det er vedtaget.

Kl. 09:23

Forhandling

Formanden (Søren Gade):

Forhandlingen drejer sig herefter om lovforslaget som helhed.

Ønsker nogen at udtale sig om lovforslaget?

Da det ikke er tilfældet, går vi til afstemning.

Kl. 09:23

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 95 (S, V, M, SF, LA, KF, EL, RV og ALT), imod stemte 13 (DD, DF og NB), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

15) 3. behandling af lovforslag nr. L 103:

Forslag til lov om ændring af sundhedsloven og lov om autorisation af sundhedspersoner og om sundhedsfaglig virksomhed. (Rammer for en national kvalitetsplan for det nære sundhedsvæsen, smidiggørelse af regler for etablering og drift af regionsklinikker, mulighed for særligt vederlag til læger i områder med lægemangel og regler om fordeling af uddannelsesforløb i speciallægeuddannelsen).



Af indenrigs- og sundhedsministeren (Sophie Løhde).

(Fremsættelse 30.03.2023. 1. behandling 14.04.2023. Betænkning 25.05.2023. 2. behandling 30.05.2023).

Kl. 09:23

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:24

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 107 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

16) 3. behandling af lovforslag nr. L 111:

Forslag til lov om ændring af lov om godskørsel. (Gennemførelse af ændring af udlejningsdirektivet).

Af transportministeren (Thomas Danielsen).

(Fremsættelse 19.04.2023. 1. behandling 27.04.2023. Betænkning 23.05.2023. 2. behandling 30.05.2023).

Kl. 09:24

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:24

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 100 (S, V, M, SF, DD, LA, KF, RV, DF, ALT og NB), imod stemte 5 (EL), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

17) 3. behandling af lovforslag nr. L 122:

Forslag til lov om indfødsrets meddelelse.

Af udlændinge- og integrationsministeren (Kaare Dybvad Bek).

(Fremsættelse 27.04.2023. 1. behandling 04.05.2023. Betænkning 25.05.2023. 2. behandling 30.05.2023. Ændringsforslag nr. 1 og 2 af 31.05.2023 til 3. behandling af Kristian Bøgsted (DD) og Brigitte Klintskov Jerkel (KF). Ændringsforslag nr. 3 og 4 af 31.05.2023 til 3. behandling af udlændinge- og integrationsministeren (Kaare Dybvad Bek)).

Kl. 09:25

Forhandling

Formanden (Søren Gade):

Forhandlingen drejer sig i første omgang om de stillede ændringsforslag.

Ønsker nogen at udtale sig?

Da det ikke er tilfældet, er forhandlingen om ændringsforslagene sluttet, og vi går til afstemning.

Kl. 09:25

Afstemning

Formanden (Søren Gade):

Hvis ikke afstemning begæres, betragter jeg ændringsforslag nr. 3 af udlændinge- og integrationsministeren som vedtaget.

Det er vedtaget.

Der stemmes om ændringsforslag nr. 1 af Kristian Bøgsted (DD) og Brigitte Klintskov Jerkel (KF), og afstemningen starter.

Afstemningen slutter.

For stemte 19 (DD, KF, DF og NB), imod stemte 89 (S, V, M, SF, LA, EL, RV og ALT), hverken for eller imod stemte 0.

Det er forkastet.

Hvis ikke afstemning begæres, betragter jeg ændringsforslag nr. 4 af udlændinge- og integrationsministeren som vedtaget.

Det er vedtaget.

Der stemmes om ændringsforslag nr. 2 af Kristian Bøgsted (DD) og Brigitte Klintskov Jerkel (KF), og afstemningen starter.

Afstemningen slutter.

For stemte 18 (DD, KF, DF og NB), imod stemte 88 (S, V, M, SF, LA, EL, RV og ALT), hverken for eller imod stemte 0.

Det er forkastet.

Kl. 09:27

Forhandling

Formanden (Søren Gade):

Forhandlingen drejer sig herefter om lovforslaget som helhed.

Ønsker nogen at udtale sig? Ja det ved jeg fru Brigitte Klintskov Jerkel, Det Konservative Folkeparti, gør. Værsgo.

Kl. 09:27

(Ordfører)

Brigitte Klintskov Jerkel (KF):

Mange tak, formand. Jeg er ked af, at jeg bliver nødt til at tage ordet her ved tredjebehandlingen i dag, men jeg ser ingen anden udvej, da vi bliver nødt til at stemme hverken for eller imod om indfødsrets meddelelse i dag. Det er jo sådan, at vi i forbindelse med den politiske aftale på indfødsretsområdet har aftalt, at der skal screenes for kriminalitet ved ansøgning om dansk pas. Det blev kaldt et supplerende, systematisk kriminalitetstjek. Nu viser det sig imidlertid, at Indfødsretskontoret, som hører under udlændinge- og integrationsministerens ministerium, bare har valgt at se stort på den gældende lovgivning og helt har droppet at gennemføre de aftalte kriminalitetstjek. Og hvad værre er, det har stået på i mere end 2 år.

Et af de absolut mest grundlæggende krav er selvfølgelig, at man skal være villig til at overholde loven, før et statsborgerskab overhovedet kan komme på tale. Alligevel er det netop det krav, man har sjoflet i mere end 2 år. Det er simpelt hen uansvarligt. Jeg må også sige, at når sådan en skandale kommer frem og der kan være administreret i uoverensstemmelse med vores politiske aftaler så længe, som det er tilfældet her, har jeg brug for at få genrejst tilliden til ministeren, og at der administreres efter vores aftale på området, og især har jeg brug for at få fuld vished for, at ingen kriminelle udlændinge kan få dansk statsborgerskab. Tak for ordet.

Kl. 09:29

Formanden (Søren Gade):

Tak for det. Der er en enkelt kort bemærkning. Fru Mette Thiesen, Dansk Folkeparti, værsgo.

Kl. 09:29

Mette Thiesen (DF):

Jeg vil bare sige tak til Det Konservative Folkeparti for at rykke på det her og stå fast ved, at der selvfølgelig ikke skal være kriminelle udlændinge, der får dansk statsborgerskab. Jeg synes, at det er et kæmpestort skridt i den rigtige retning, at Konservative nu stemmer gult til den her indfødsretslov, hvor man masseuddeler en masse statsborgerskaber. Jeg så selvfølgelig hellere, at man havde stemt rødt, men jeg synes, at det er et skridt i den rigtige retning.

Jeg er bare fuldstændig enig med ordføreren i, at man selvfølgelig ikke kan sidde overhørig, at der har været den her praksis, hvor man har haft en så lemfældig tilgang til det allervigtigste, man overhovedet kan give her fra det danske Folketing. Så det er bare for at give en kæmpe cadeau og en stor tak til Det Konservative Folkeparti.

Kl. 09:29

Formanden (Søren Gade):

Ordføreren.

Kl. 09:29

Brigitte Klintskov Jerkel (KF):

Tak. For os har det været vigtigt ligesom at sætte foden ned her. For det er på ingen måde i orden, at der ikke er blevet handlet efter den politiske aftale, vi har indgået, om, at det her kriminalitetstjek skal foretages. Derfor sætter vi foden ned i dag og siger, at vi hverken kan stemme for eller imod, og vælger så at stemme gult til aftalen i dag.

Kl. 09:30

Formanden (Søren Gade):

Ønsker fru Mette Thiesen sin anden korte bemærkning? Det gjorde hun ikke. Der er ikke flere korte bemærkninger, så vi siger tak til fru Brigitte Klintskov Jerkel fra Det Konservative Folkeparti. Er der andre, der ønsker at udtale sig? Det var der. Hr. Mikkel Bjørn, Dansk Folkeparti, værsgo.

Kl. 09:30

(Ordfører)

Mikkel Bjørn (DF):

Jeg vil indledningsvis gerne benytte lejligheden til at rose Det Konservative Folkeparti for at være principfaste i det her spørgsmål. For der er jo en bred palet af partier her i Folketinget, der offentligt og udadtil meget gerne ytrer det synspunkt, at kriminelle selvfølgelig ikke skal have dansk statsborgerskab. Alligevel stemmer vi her i Folketingssalen gang på gang kriminelle igennem til dansk statsborgerskab.

Nu er det så kommet frem, at ministeriet slet ikke har undersøgt de ansøgere, der er på lovforslagene, med hensyn til kriminalitet i den grad, som det er aftalt mellem Folketingets partier. Det er selvfølgelig dybt kritisabelt, og derfor håber jeg da indtrængende, at der er andre partier her i Folketinget i dag, der vælger at gøre det samme som Det Konservative Folkeparti og stemme gult.

Man kunne håbe, at bl.a. Danmarksdemokraterne valgte at gøre det samme. Det er jo også et parti, der meget ofte går ud og markerer sig i udlændingedagsordenen. Man kunne håbe, at regeringspartierne eventuelt vågnede op og så, at det her selvfølgelig ikke skal stemmes igennem, før vi er helt og aldeles sikre på, at der ikke er nogen kriminelle, der stemmes igennem til dansk statsborgerskab, hvis vi trykker på den grønne knap i dag. For det er det, der sker: Trykker man på den grønne knap lige om lidt, er der kriminelle mennesker, der får dansk statsborgerskab. Det kan vi selvfølgelig ikke bakke op om i Dansk Folkeparti, og derfor håber jeg, at folk stemmer enten gult eller rødt. Tak for ordet.

Kl. 09:32

Formanden (Søren Gade):

Fru Pia Kjærsgaard, Dansk Folkeparti, værsgo.

Kl. 09:32

Pia Kjærsgaard (DF):

Tak. Jeg vil godt lige have lov at spørge hr. Mikkel Bjørn, om ikke det ville være rimeligt i så vigtig en sag, at man – som Det Konservative Folkeparti gjorde nu – gik på talerstolen og markerede, hvor man stod. For hr. Mikkel Bjørn har jo fuldstændig ret i, at der er partier herinde, bl.a. Danmarksdemokraterne, som udadtil siger, at de er meget, meget stramme i forhold til de her ting. Jeg er lidt i tvivl, og jeg kan se, at der foregår sådan lidt snak rundtomkring på Danmarksdemokraternes bænke. Men jeg synes jo, at det er deroppefra, at man markerer, hvad det egentlig er, man gør. Så kunne man ikke også fra hr. Mikkel Bjørn, Dansk Folkeparti, få en opfordring til, at man lige går op og fortæller hele omverdenen, hvor langt man er kommet i forhold til det her?

Kl. 09:32

Formanden (Søren Gade):

Ordføreren.

Kl. 09:32

Mikkel Bjørn (DF):

Jeg vil opfordre alle Folketingets partier til at komme herop på talerstolen og forsvare det synspunkt, at der er kriminelle mennesker, der skal have dansk statsborgerskab. Jeg tror, at det bliver svært at forsvare. Tak for ordet.

Kl. 09:33

Formanden (Søren Gade):

Tak for det. Der er ikke flere korte bemærkninger. Vi siger tak til hr. Mikkel Bjørn fra Dansk Folkeparti.

Er der andre, der ønsker at udtale sig?

Da det ikke er tilfældet, går vi til afstemning.

Kl. 09:33

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 87 (S, V, M, SF, LA, EL, RV og ALT), imod stemte 5 (DF og NB), hverken for eller imod stemte 14 (DD, KF).

Lovforslaget er vedtaget og vil nu blive sendt til statsministeren.

Det næste punkt på dagsordenen er:

18) 2. (sidste) behandling af beslutningsforslag nr. B 31:

Forslag til folketingsbeslutning om at forbyde offentligt ansatte at bære islamiske tørklæder i arbejdstiden.

Af Pia Kjærsgaard (DF) m.fl.

(Fremsættelse 21.02.2023. 1. behandling 03.05.2023. Betænkning 23.05.2023).

Kl. 09:33

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:34

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 5 (DF og NB), imod stemte 102 (S, V, M, SF, DD, LA, KF, EL, RV og ALT), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

19) 2. (sidste) behandling af beslutningsforslag nr. B 33:

Forslag til folketingsbeslutning om at forbyde offentlige institutioner at servere halalcertificerede produkter.

Af Pia Kjærsgaard (DF) m.fl.

(Fremsættelse 21.02.2023. 1. behandling 03.05.2023. Betænkning 23.05.2023).

Kl. 09:34

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:34

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 5 (DF og NB), imod stemte 103 (S, V, M, SF, DD, LA, KF, EL, RV og ALT), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

20) 2. (sidste) behandling af beslutningsforslag nr. B 37:

Forslag til folketingsbeslutning om udvisning af kriminelle udlændinge efter første dom.

Af Peter Seier Christensen (NB) m.fl.

(Fremsættelse 21.02.2023. Tilbagetagelse 12.04.2023. Optaget af Mikkel Bjørn (DF) m.fl. 12.04.2023. 1. behandling 27.04.2023. Betænkning 16.05.2023).

Kl. 09:35

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:35

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 13 (DD, DF og NB), imod stemte 95 (S, V, M, SF, LA, KF, EL, RV og ALT), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

21) 2. (sidste) behandling af beslutningsforslag nr. B 50:

Forslag til folketingsbeslutning om smidigere regler for permanent opholdstilladelse for unge under uddannelse.

Af Christian Friis Bach (RV) m.fl.

(Fremsættelse 14.03.2023. 1. behandling 04.05.2023. Betænkning 23.05.2023. Omtrykt).

Kl. 09:35

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:36

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 22 (SF, EL, RV og ALT), imod stemte 86 (S, V, M, DD, LA, KF, DF og NB), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

22) 2. (sidste) behandling af beslutningsforslag nr. B 58:

Forslag til folketingsbeslutning om at udvide den omfattede persongruppe i voldsbestemmelsen i udlændingelovens § 19, stk. 7. 

Af Astrid Carøe (SF) m.fl.

(Fremsættelse 14.03.2023. 1. behandling 11.05.2023. Betænkning 31.05.2023).

Kl. 09:36

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:36

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 31 (SF, LA, EL, RV og ALT), imod stemte 77 (S, V, M, DD, KF, DF og NB), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

23) 2. (sidste) behandling af beslutningsforslag nr. B 67:

Forslag til folketingsbeslutning om at sikre, at Danmark ikke inddrager eller nægter at forlænge opholdstilladelser for flygtninge, hvis der for tiden ikke gennemføres tvangsudsendelser.

Af Helene Liliendahl Brydensholt (ALT) og Sascha Faxe (ALT).

(Fremsættelse 14.03.2023. 1. behandling 27.04.2023. Betænkning 16.05.2023).

Kl. 09:37

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:37

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 22 (SF, EL, RV og ALT), imod stemte 86 (S, V, M, DD, LA, KF, DF og NB), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

24) 2. (sidste) behandling af beslutningsforslag nr. B 48:

Forslag til folketingsbeslutning om at indføre forbud mod brug af hovedtørklæde for piger i grundskolen.

Af Peter Skaarup (DD) m.fl.

(Fremsættelse 02.03.2023. 1. behandling 04.05.2023. Betænkning 31.05.2023).

Kl. 09:37

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:38

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 12 (DD og DF), imod stemte 89 (S, V, M, SF, LA, EL, RV og ALT), hverken for eller imod stemte 6 (KF).

Forslaget til folketingsbeslutning er forkastet.

Det næste punkt på dagsordenen er:

25) 2. (sidste) behandling af beslutningsforslag nr. B 49:

Forslag til folketingsbeslutning om adskillelse af asylpar i asylsystemet, når mindst den ene ægtefælle er under 18 år.

Af Pia Kjærsgaard (DF) m.fl.

(Fremsættelse 14.03.2023. 1. behandling 11.05.2023. Betænkning 31.05.2023).

Kl. 09:38

Forhandling

Formanden (Søren Gade):

Jeg giver nu ordet til ordføreren for forslagsstillerne, fru Pia Kjærsgaard, Dansk Folkeparti. Værsgo.

Kl. 09:38

(Ordfører for forslagsstillerne)

Pia Kjærsgaard (DF):

En ung pige kommer her til Danmark som asylsøger. Hun er 17 år gammel, men trods sin unge alder har hun to børn: et på fire, et på tre og endnu et på vej. Hun er 17 år gammel og snart mor til tre. Det er absurd. Hun blev altså gravid første gang som 12-årig. Hendes mand er 29 år, da han kommer her sammen med pigen, så han gjorde hende gravid, da han var 24 år. Hun var 12 år – 12 år! Hvornår og om de er blevet gift, ved man ikke noget om. Hvornår de havde sex første gang, vides ikke. Måske var hun 10, og han var 22. Men vi kan i hvert fald konkludere, at var det sket i Danmark, at man som 22-årig havde sex med en 10-årig, så var man blevet dømt for det – dømt for at være pædofil, og man fik ikke lov at opretholde et sådant familieliv. Men når man kommer hertil som udlænding fra tilbagestående lande – og det må man konkludere det er, når man som 24-årig kan gøre en 12-årig gravid – tillader vi som land, at det ægteskab eller samliv, de to havde, før de kom hertil, kan opretholdes.

Ingen politikere vil sige højt, at de finder sådan et forhold ret og rimeligt, men internationale konventioner tilsiger, at det skal vi acceptere. Hvis hensynet til familiens enhed tilsiger, at de skal indkvarteres sammen, så bliver de boende sammen. Altså, hvis den pædofile har været så heldig at gøre barnet gravid, skal de indkvarteres sammen. I andre tilfælde bliver de først adskilt, og der bliver individuelt vurderet, om de begge ønsker at fortsætte med at være sammen. Men når man som helt ung bliver præsenteret for et fremtidigt ægteskab med fætter Ali, familiens ære er på spil, forventningerne til ægteskabet for familien vejer tungest, brudeafgiften er betalt, og man ikke selv kender til andet liv end det med den ældre, pædofile fætter Ali, tror nogen så på, at de svar, man får fra sådan en ung pige, er det svar, der kan være andet end: Ja, jeg vil gerne bo sammen med ham. Det er rent stockholmsyndrom.

Vi må ikke i de her forløb underkende den kulturelle, religiøse og familiære forventning, der er til pigen, om, at selvfølgelig skal det ægteskab fortsætte. For har man reelt andet valg end at sige ja til at lade det eneste liv, man kender, fortsætte, også selv om en velmenende sagsbehandler forsøger sig med individuel sagsbehandling af, om pigen reelt ønsker at fortsætte dette ægteskab med den pædofile mand?

Præcis eksemplet, som jeg her lige har skitseret, er baggrunden for, at Dansk Folkeparti har fremsat dette beslutningsforslag. Og det er, uanset hvordan det er kommet i stand. For vi vil ikke acceptere at støtte op om islamiske kulturelle og religiøse sædvaner om, at pædofile mænd kan gifte sig med små piger og gøre dem gravide, og så er det en familie, også i dansk forstand.

Indholdet i det her forslag baserer sig jo på den såkaldte barnebrudssag, Instrukskommissionen, hvor ministeren blev idømt 2 måneders fængsel med fodlænke for at have tilladt at adskille alle parrene, hvor den ene eller begge var under 18 år. Nu må jeg så bare sige, at under afslutningsdebatten bemærkede jeg – jeg sad selv i salen – at hr. Morten Messerschmidt stillede fru Inger Støjberg spørgsmålet, hvorfor i alverden man ikke fra Danmarksdemokraternes side kunne stemme for det her forslag, som vi havde fremsat. Nu er fru Inger Støjberg her ikke, men måske kan gruppeformanden svare på det, komme herop på talerstolen og tage nogle korte bemærkninger eller måske en hel ordførertale; jeg taler til gruppeformanden. Det kunne jo faktisk være godt for at få at vide, hvorfor i alverden Danmarksdemokraterne ikke kan stemme for det her forslag. Måske har man ændret holdning fra førstebehandlingen. Det kunne jo også tænkes. Det håber jeg faktisk på. Men jeg opfattede fru Inger Støjberg som meget fornærmet, meget aggressiv i forhold til hr. Morten Messerschmidt.

Jeg må bare sige, at det her jo bare er en hjælp til fru Inger Støjberg for ligesom at vaske hele tavlen ren og sige: I forhold til det, fru Inger Støjberg blev dømt for – og jeg skal ikke drage nogen konklusion af de juridiske spidsfindigheder i denne her sag overhovedet; vi må jo tro på, at det er sådan, det er – kunne tavlen jo blive vasket ren fra Danmarksdemokraterne og fru Inger Støjbergs side. Men fru Inger Støjberg var ret sur, for at sige det mildt, og meget aggressiv over for hr. Morten Messerschmidt. En gang imellem kan det jo være den dårlige samvittighed, der gør det. Men jeg synes bare, det er ærgerligt – virkelig ærgerligt. Jeg synes også, det er ærgerligt, at fru Inger Støjberg ikke er her i dag. Det er faktisk specielt for hende et meget, meget væsentlig forslag. Der kan være andre ting i vejen. Men så er der en gruppeformand, som må være den næstkommanderende, og som jeg da rigtig gerne vil høre meningen fra. Jeg synes ikke, det er så svært.

Kl. 09:43

Under førstebehandlingen var der desværre kun ét parti, der tilkendegav, at de ville stemme for. Det var Nye Borgerlige, og tak for det. Resten tilkendegav at stemme imod – underligt nok. Det er så mit håb, at der siden førstebehandlingen er kommet flere partier til, som heller ikke mener, at vi som samfund skal tillade, at en voksen mand bor sammen med en mindreårig, der bliver gravid som 12-årig og formentlig har haft sex lang tid før – det kan vi ikke vide, men i hvert fald bliver hun gravid som 12-årig. Det er grotesk. Denne her sag er grotesk i alle henseender. Og der er ikke nogen folketingsmedlemmer, der kan gå herop på talerstolen og forsvare det overhovedet, andet end med et hensyn til de internationale konventioner, specielt ikke et parti, som i den grad har været bannerfører for, at det her skulle være på en anden måde. Der vægter det altså højere for Dansk Folkeparti med pigernes – som man siger – børnenes tarv og ikke de internationale konventioner.

Men jeg er spændt på afstemningen. Jeg appellerer meget til, at man indtager en anden holdning end den, som blev indtaget ved førstebehandlingen. Tak.

Kl. 09:45

Formanden (Søren Gade):

Tak for det, og der er ingen korte bemærkninger. Vi siger tak til ordføreren for forslagsstillerne, fru Pia Kjærsgaard, Dansk Folkeparti.

Er der andre, der ønsker at udtale sig?

Da det ikke er tilfældet, går vi til afstemning.

Kl. 09:45

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 5 (DF og NB), imod stemte 103 (S, V, M, SF, DD, LA, KF, EL, RV og ALT), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

26) 2. (sidste) behandling af beslutningsforslag nr. B 51:

Forslag til folketingsbeslutning om at forbyde muligheden for at opdele svømmehaller på baggrund af køn.

Af Pia Kjærsgaard (DF) m.fl.

(Fremsættelse 14.03.2023. 1. behandling 16.05.2023. Betænkning 31.05.2023).

Kl. 09:45

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:45

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 19 (DD, KF, DF og NB), imod stemte 89 (S, V, M, SF, LA, EL, RV og ALT), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

27) 2. (sidste) behandling af beslutningsforslag nr. B 75:

Forslag til folketingsbeslutning om at pålægge udlændinge i Danmark et gebyr for fortsat at opholde sig i Danmark.

Af Morten Messerschmidt (DF) m.fl.

(Fremsættelse 15.03.2023. 1. behandling 11.05.2023. Betænkning 31.05.2023).

Kl. 09:46

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:46

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 4 (DF), imod stemte 102 (S, V, M, SF, DD, LA, KF, EL, RV og ALT), hverken for eller imod stemte 1 (NB).

Forslaget til folketingsbeslutning er forkastet.

Det næste punkt på dagsordenen er:

28) 2. (sidste) behandling af beslutningsforslag nr. B 85:

Forslag til folketingsbeslutning om udarbejdelse af en rapport vedrørende indvandringens konsekvenser.


Af Morten Messerschmidt (DF) m.fl.

(Fremsættelse 16.03.2023. 1. behandling 11.05.2023. Betænkning 31.05.2023).

Kl. 09:47

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:47

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 19 (DD, KF, DF og NB), imod stemte 88 (S, V, M, SF, LA, EL, RV og ALT), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

29) 2. (sidste) behandling af beslutningsforslag nr. B 41:

Forslag til folketingsbeslutning om at lade misligholdt su-gæld være til hinder for opnåelse af permanent opholdstilladelse og indfødsret.

Af Mikkel Bjørn (DF) m.fl.

(Fremsættelse 28.02.2023. 1. behandling 27.04.2023. Betænkning 25.05.2023).

Kl. 09:47

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:47

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 13 (DD, DF og NB), imod stemte 88 (S, V, M, SF, LA, EL, RV og ALT), hverken for eller imod stemte 6 (KF).

Forslaget til folketingsbeslutning er forkastet.

Det næste punkt på dagsordenen er:

30) 2. (sidste) behandling af beslutningsforslag nr. B 77:

Forslag til folketingsbeslutning om demokratisering af støtten til ngo’er og større gennemsigtighed i finanslovsbevillinger.

Af Mikkel Bjørn (DF) m.fl.

(Fremsættelse 15.03.2023. 1. behandling 11.05.2023. Betænkning 25.05.2023).

Kl. 09:48

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:48

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 5 (DF og NB), imod stemte 103 (S, V, M, SF, DD, LA, KF, EL, RV og ALT), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

31) 2. (sidste) behandling af beslutningsforslag nr. B 66:

Forslag til folketingsbeslutning om nedsættelse af et udvalg, der skal udrede mænds og drenges ligestillingsudfordringer.

Af Kim Edberg Andersen (NB) m.fl.

(Fremsættelse 14.03.2023. 1. behandling 17.05.2023. Betænkning 24.05.2023).

Kl. 09:48

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:49

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 40 (SF, DD, KF, EL, RV, DF, ALT og NB), imod stemte 67 (S, V, M og LA), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

32) 2. (sidste) behandling af beslutningsforslag nr. B 92:

Forslag til folketingsbeslutning om afskaffelse af måltal og politik for kønssammensætningen i ledelser og bestyrelser.

Af Sólbjørg Jakobsen (LA) m.fl.

(Fremsættelse 17.03.2023. 1. behandling 19.04.2023. Betænkning 24.05.2023).

Kl. 09:49

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:49

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 28 (DD, LA, KF, DF og NB), imod stemte 80 (S, V, M, SF, EL, RV og ALT), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

33) 2. (sidste) behandling af beslutningsforslag nr. B 59:

Forslag til folketingsbeslutning om stop for optagelse af muslimske lande i EU.

Af Morten Messerschmidt (DF) m.fl.

(Fremsættelse 17.03.2023. 1. behandling 16.05.2023. Betænkning 26.05.2023).

Kl. 09:50

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:50

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 5 (DF og NB), imod stemte 94 (S, V, M, SF, LA, KF, EL, RV og ALT), hverken for eller imod stemte 8 (DD).

Forslaget til folketingsbeslutning er forkastet.

Det næste punkt på dagsordenen er:

34) 2. (sidste) behandling af beslutningsforslag nr. B 61:

Forslag til folketingsbeslutning om at ophæve indkomstgrænsen for, hvor meget studerende må tjene ved siden af deres su.

Af  Marlene Harpsøe (DD) m.fl.

(Fremsættelse 14.03.2023. 1. behandling 10.05.2023. Betænkning 30.05.2023).

Kl. 09:50

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:50

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 10 (DD, Pia Kjærsgaard (DF) og NB), imod stemte 98 (S, V, M, SF, LA, KF, EL, RV, DF og ALT), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

35) 2. (sidste) behandling af beslutningsforslag nr. B 16:

Forslag til folketingsbeslutning om varig bevilling til Klimarådets understøttelse af klimaloven.

Af Mai Villadsen (EL), Lisbeth Bech-Nielsen (SF) og Samira Nawa (RV) m.fl.

(Fremsættelse 17.01.2023. 1. behandling 13.04.2023. Betænkning 30.05.2023. Omtrykt).

Kl. 09:51

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:51

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 37 (SF, LA, KF, EL, RV og ALT), imod stemte 71 (S, V, M, DD, DF og NB), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

36) 2. (sidste) behandling af beslutningsforslag nr. B 97:

Forslag til folketingsbeslutning om forbud mod import og salg af nye fossilbiler fra 2025.

Af Jette Gottlieb (EL) m.fl.

(Fremsættelse 17.03.2023. 1. behandling 10.05.2023. Betænkning 25.05.2023).

Kl. 09:52

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:52

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 18 (SF, EL og ALT), imod stemte 86 (S, V, M, DD, LA, KF, DF og NB), hverken for eller imod stemte 4 (RV).

Forslaget til folketingsbeslutning er forkastet.

Det næste punkt på dagsordenen er:

37) 2. (sidste) behandling af beslutningsforslag nr. B 62:

Forslag til folketingsbeslutning om forbud mod kirurgisk eller medicinsk kønsskiftebehandling af børn under 18 år.

Af Kim Edberg Andersen (NB) m.fl.

(Fremsættelse 14.03.2023. 1. behandling 09.05.2023. Betænkning 30.05.2023).

Kl. 09:52

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:52

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 28 (DD, LA, KF, DF og NB), imod stemte 80 (S, V, M, SF, EL, RV og ALT), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

38) 2. (sidste) behandling af beslutningsforslag nr. B 79:

Forslag til folketingsbeslutning om evaluering af de menneskelige konsekvenser ved indsatsen mod covid-19.

Af Louise Brown (LA) m.fl.

(Fremsættelse 16.03.2023. 1. behandling 24.05.2023. Betænkning 31.05.2023).

Kl. 09:53

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:53

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 39 (DD, LA, KF, EL, RV, DF, ALT og NB), imod stemte 67 (S, V, M og SF), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

39) 2. (sidste) behandling af beslutningsforslag nr. B 98:

Forslag til folketingsbeslutning om et forsøg med kontrolleret salg af cannabis i en 5-årig prøveperiode.

Af Rosa Lund (EL), Karina Lorentzen Dehnhardt (SF), 	Steffen Larsen (LA) og Torsten Gejl (ALT).

(Fremsættelse 17.03.2023. 1. behandling 24.05.2023. Betænkning 30.05.2023).

Kl. 09:54

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:54

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 31 (SF, LA, EL, RV, ALT og NB), imod stemte 76 (S, V, M, DD, KF og DF), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

40) 2. (sidste) behandling af beslutningsforslag nr. B 29:

Forslag til folketingsbeslutning om, at kun danske statsborgere skal kunne stemme til danske valg.

Af Nick Zimmermann (DF) m.fl.

(Fremsættelse 08.02.2023. 1. behandling 27.04.2023. Betænkning 30.05.2023).

Kl. 09:54

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:54

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 13 (DD, DF og NB), imod stemte 95 (S, V, M, SF, LA, KF, EL, RV og ALT), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

41) 2. (sidste) behandling af beslutningsforslag nr. B 94:

Forslag til folketingsbeslutning om at ophæve arealreservationerne i den sydlige del af Ring 5-transportkorridoren og opgive planen om en Ring 5-motorvej.


Af Brigitte Klintskov Jerkel (KF), Sofie Lippert (SF), Susie Jessen (DD), Trine Pertou Mach (EL), Zenia Stampe (RV) og Sascha Faxe (ALT) m.fl.

(Fremsættelse 17.03.2023. Omtrykt. 1. behandling 11.05.2023. Betænkning 24.05.2023).

Kl. 09:55

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:55

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 41 (SF, DD, KF, EL, RV, DF, ALT og NB), imod stemte 66 (S, V, M og LA), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

42) 2. (sidste) behandling af beslutningsforslag nr. B 95:

Forslag til folketingsbeslutning om at ophæve arealreservationer og planer om en motorvej i Ring 5-transportkorridoren i Nordsjælland.

Af Mette Abildgaard (KF), Sofie Lippert (SF), Kenneth Fredslund Petersen (DD), Jette Gottlieb (EL), Martin Lidegaard (RV), Mette Thiesen (DF), Helene Liliendahl Brydensholt (ALT) og Pernille Vermund (NB).

(Fremsættelse 17.03.2023. 1. behandling 16.05.2023. Betænkning 24.05.2023).

Kl. 09:56

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:56

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 41 (SF, DD, KF, EL, RV, DF, ALT og NB), imod stemte 66 (S, V, M og LA), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

43) 2. (sidste) behandling af beslutningsforslag nr. B 87:

Forslag til folketingsbeslutning om at afskaffe forbuddet mod anpartsselskabers brug af crowdfunding.

Af Lars-Christian Brask (LA) m.fl.

(Fremsættelse 17.03.2023. 1. behandling 17.05.2023. Betænkning 25.05.2023).

Kl. 09:57

Forhandling

Formanden (Søren Gade):

Der er ikke stillet ændringsforslag.

Hr. Pelle Dragsted, Enhedslisten, ønsker ordet.

Kl. 09:57

(Ordfører)

Pelle Dragsted (EL):

Nu vil der ske noget så sjældent som, at jeg vil rose Liberal Alliance. Jeg havde ikke lejlighed til at tage ordet under førstebehandlingen, men vi fra Enhedslisten støtter det her forslag om at give anpartsselskaber mulighed for at anvende crowdfunding.

Det har været et ønske længe fra iværksættermiljøet at få den her mulighed for at hente kapital, og det er også en måde at give helt almindelige mennesker en mulighed for at blive medejere og dermed få afkast og eventuel indflydelse på fremtidens selskaber. Så det er sådan en slags moderne andelsbevægelse, og det kan vi kun støtte op om. Det er noget, vi længe har ønsket i Enhedslisten, bl.a. inspireret af Storbritanniens såkaldte community bonds. Det er en lidt anden model, der er fremlagt her.

En enkelt bekymring kunne være, om der er tilstrækkelig beskyttelse af investorerne. Derfor synes vi, at det måske er relevant at overveje en eller anden form for maks.-grænse for de her investeringer, for at almindelige mennesker ikke kan komme i klemme. Men den slags kan man jo tage, når regeringen skal lave lovforslaget, hvis det her bliver stemt igennem. Derfor bakker vi op om forslaget og stemmer for hensigten og indholdet på trods af den bekymring.

En tak skal lyde til Michael Eis og andre gode iværksættere, der i mange år har arbejdet for at udbrede crowdfunding som en vej til at hente kapital i Danmark. Og igen tak til Liberal Alliance for at gribe bolden. Så det er en god måde at ende folketingsåret på som erhvervsordfører ved at sende et stærkt signal til Danmarks små selvstændige og iværksættere om, at vi nogle gange kan stå sammen på tværs af Folketinget. Det synes jeg er en god start på de iværksætterforhandlinger, som forhåbentlig snart bliver indkaldt til fra erhvervsministeren. Tak for ordet.

Kl. 09:59

Formanden (Søren Gade):

Tak for det. Der er ingen korte bemærkninger, så vi siger tak til hr. Pelle Dragsted fra Enhedslisten.

Jeg skal spørge, om der er andre, der ønsker at udtale sig.

Da det ikke er tilfældet, går vi til afstemning.

Kl. 09:59

Afstemning

Formanden (Søren Gade):

Der stemmes om forslagets endelige vedtagelse. Afstemningen starter.

Afstemningen slutter.

For stemte 49 (SF, DD, LA, KF, EL, RV, DF, ALT og NB), imod stemte 59 (S, V, M og 1 KF (ved en fejl)), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

44) 2. (sidste) behandling af beslutningsforslag nr. B 88:

Forslag til folketingsbeslutning om at indskrive klima- og naturhensyn i Nationalbankens mandat.

Af Lisbeth Bech-Nielsen (SF) og Signe Munk (SF).

(Fremsættelse 17.03.2023. 1. behandling 17.05.2023. Betænkning 25.05.2023).

Kl. 09:59

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:00

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 18 (SF, EL og ALT), imod stemte 90 (S, V, M, DD, LA, KF, RV, DF og NB), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

45) 2. (sidste) behandling af beslutningsforslag nr. B 89:

Forslag til folketingsbeslutning om at tilføje et klimamandat til Finanstilsynets formål.

Af Lisbeth Bech-Nielsen (SF) og Signe Munk (SF).

(Fremsættelse 17.03.2023. 1. behandling 17.05.2023. Betænkning 25.05.2023).

Kl. 10:00

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:00

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 21 (SF, EL, RV og ALT), imod stemte 86 (S, V, M, DD, LA, KF, DF og NB), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

46) 2. (sidste) behandling af beslutningsforslag nr. B 18:

Forslag til folketingsbeslutning om at opdatere skolesikkerhedsberedskabsplanerne og udarbejde undervisningsforløb om Muhammedkrisen til brug i undervisningen i folkeskolen.

Af Mette Thiesen (UFG), Jacob Mark (SF), Karina Adsbøl (DD), Helena Artmann Andresen (LA), Lise Bertelsen (KF), 
Alex Ahrendtsen (DF) og Mikkel Bjørn (NB).

(Fremsættelse 17.01.2023. 1. behandling 10.05.2023. Betænkning 01.06.2023).

Kl. 10:01

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:01

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 36 (SF, DD, LA, KF, DF og NB), imod stemte 68 (S, V, M, Steffen Larsen (LA), EL og ALT), hverken for eller imod stemte 4 (RV).

Forslaget til folketingsbeslutning er forkastet.

Det næste punkt på dagsordenen er:

47) 2. (sidste) behandling af beslutningsforslag nr. B 46:

Forslag til folketingsbeslutning om at ændre afholdelsen af skriftlige eksamener for at undgå eksamenssnyd ved brug af internettet.

Af Alex Ahrendtsen (DF) m.fl.

(Fremsættelse 01.03.2023. 1. behandling 09.05.2023. Betænkning 25.05.2023).

Kl. 10:01

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:02

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 4 (DF), imod stemte 104 (S, V, M, SF, DD, LA, KF, EL, RV, ALT og NB), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

48) 2. (sidste) behandling af beslutningsforslag nr. B 60:

Forslag til folketingsbeslutning om en ny karakterskala i uddannelsessystemet.

Af Astrid Carøe (SF) m.fl.

(Fremsættelse 14.03.2023. 1. behandling 25.04.2023. Betænkning 25.05.2023).

Kl. 10:02

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:02

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemning slutter.

For stemte 42 (Jan E. Jørgensen (V), SF, LA, KF, EL, RV, DF, ALT og NB), imod stemte 57 (S, V og M), hverken for eller imod stemte 8 (DD).

Forslaget til folketingsbeslutning er forkastet.

Det næste punkt på dagsordenen er:

49) 2. (sidste) behandling af beslutningsforslag nr. B 103:

Forslag til folketingsbeslutning om at udarbejde en mere fleksibel model for tilskud til pasning af eget barn med mulighed for supplerende indkomst.

Af Helene Liliendahl Brydensholt (ALT) m.fl.

(Fremsættelse 17.03.2023. 1. behandling 10.05.2023. Betænkning 25.05.2023).

Kl. 10:03

Forhandling

Formanden (Søren Gade):

Der er ikke stillet ændringsforslag.

Jeg giver nu ordet til ordføreren for forslagsstillerne, fru Nanna Høyrup, Alternativet. Værsgo.

Kl. 10:03

(Ordfører for forslagsstillerne)

Nanna Høyrup (ALT):

Tak. Vi har et kæmpe problem med kvaliteten i mange af vores dagtilbud, og med det fokus på arbejdskraft, som flertallet har herinde, så forstår jeg slet ikke, at man ikke gør mere, for uden dagtilbud af høj kvalitet har vi ikke et arbejdsmarked som i dag. For når børn ikke trives, går forældre i hvert fald ikke mere på arbejde. Hver femte er allerede gået ned i tid, og det forstår jeg godt.

Jeg er stedfortræder i 2 måneder, og ja, det var nok optimistisk at tro, at jeg kunne lykkes med at få vedtaget et beslutningsforslag. Men hvor havde jeg dog håbet på, at det var lykkedes, for så kunne der komme lidt mere ro i maven, eksempelvis i forhold til hvordan man herinde varetager små børns trivsel, for den er udfordret. Den er udfordret af arbejdsmarkedets indretning og af kvaliteten i vores vuggestuer.

Som vuggestuepædagog vidste jeg det godt, før jeg så den nye kvalitetsrapport. Den viser, at op imod 90 pct. har udfordringer med at leve op til dagtilbudsloven. Er det ikke et offentligt omsorgssvigt? At vi i Alternativet foreslår regeringen at udvikle på den eksisterende model for pasning af eget barn, så det bliver muligt at have en indtægt ved siden af, er et forsøg på at gøre den mere tidssvarende, både i forhold til børns behov for tryg tilknytning og for forældrenes stigende ønske om mere tid sammen med dem.

Det kunne også fremme en mere lige ordning, ligestillingsmæssigt og socialt. Så kunne f.eks. den enlige mor tjene lidt penge ved siden af, og flere kunne fastholde tilknytning til arbejdsmarkedet og optjene pension. Og ja, det kunne også være en løsning i forhold til kvaliteten i vores vuggestuer, hvis vi lettede presset på dem ved at lade børnetallet falde lidt. Små børn er de mest ressourcekrævende og sårbare, og er det egentlig deres behov eller arbejdsmarkedets, at de kommer i vuggestue 10 måneder gamle? Jeg vil mene, at for de mindste er det det sidste.

Ja, der kan være en bagside i forhold til økonomien i vores daginstitutioner, men det er der råd for. Vi kan jo eksempelvis lade være med at have så stram en budgetlov og servicelofter og lave nye økonomiaftaler med KL, som flere kommuner allerede siger ikke rækker. Og nej, vi løser det ikke med den nuværende lov om minimumsnormeringer, for den gælder stadig væk kun på papiret, og det får børnene altså ikke flere kram af. Den lov skal vi selvfølgelig arbejde på at få til at gælde på institutionsniveau og i børnehøjde; en børnenes rettighed og garanti for, at de får omsorg. Gør vi ikke de her ting, vil udgifterne relateret til mistrivsel stige, tænker jeg.

I 2019 brugte vi 110 mia. kr. relateret til mentale helbredsproblemer. Der er vi altså topscorer i forhold til alle OECD-lande. Alvoren er stor, når små børn svigtes. Det slider på dem, og det slider på de voksne, som har sat dem i verden eller har uddannet sig til at passe på dem. Ingen af delene er der sund samfundsøkonomi i.

Min oplevelse er desværre, at værdien af omsorg ikke anerkendes som en del af det samfundsøkonomiske regnestykke, mange laver herinde. Pointen er, at alle de forbehold, I har – jer, der ikke stemmer for i dag – ikke holder, hvis I har viljen til at undersøge de mange afledte effekter, der er, af et langt mere børnefamilievenligt samfund, hvor der er tid til at blive og være familie, simpelt hen at komme godt fra start alle sammen.

Så vil jeg slutte af med ordene fra en mor, jeg kender. Hun hedder Freja Palsgaard Andersen og siger sådan her:

»Tænk hvis vi investerede i menneskelig vækst, omsorgsfuld vækst, i stedet for alene den økonomiske? Ville det være så slemt?«

Kl. 10:07

Formanden (Søren Gade):

Tak for det. Der er et par korte bemærkninger. Først er det fru Mette Thiesen, Dansk Folkeparti. Værsgo.

Kl. 10:07

Mette Thiesen (DF):

Tusind tak og tak for talen. Jeg vil også sige tak til Alternativet for et rigtig godt forslag. Vi er jo flere partier, der jævnligt har stillet forslag og foreslået forskellige modeller for, hvordan vi netop kunne sikre, at man udeomkring hos de danske familier kunne have mulighed for at gå hjemme med børnene de første vigtige år – altså gøre det mere fleksibelt. Men så er man født på nogle ideologiske uenigheder i den henseende, og så synes jeg egentlig bare, det var så fint, at Alternativet fremsætter et forslag, hvor man faktisk lægger op til, at vi sætter sammen og finder en model, som netop gør det muligt for flere at finde en mere fleksibel model, altså en ret pragmatisk måde, sådan at der i hvert fald er bedre mulighed for, at vi er flere, der kan mødes om det. Det vil jeg egentlig bare rose og anerkende, for vi i Dansk Folkeparti, Danmarks familieparti, deler jo det, som ordføreren står og siger nu, netop at vi i langt højere grad skal sikre, at langt flere får mulighed for at gå hjemme med deres børn de første vigtige år. Så bare ros for det.

Kl. 10:08

Formanden (Søren Gade):

Ordføreren.

Kl. 10:09

Nanna Høyrup (ALT):

Tak for de anerkendende ord. For Alternativet handler det jo ikke om, at alle så pludselig skal til at passe deres børn hjemme. Det handler så meget om at imødekomme det her behov for fleksibilitet, som er så stort, når man har små børn, og det tænker jeg alle herinde, der har børn, har kendskab til. Og så siger Dansk Folkeparti, at de er Danmarks familieparti, men alle partier herinde burde være familiepartier. Det var også det, vi fremhævede under førstebehandlingen. Vi har ikke haft et familieministerium siden 2007, og det har den afledte konsekvens, at de her helt basale behov i en børnefamilie bare kommer til at flyve under radaren og bliver lagt ind under alle mulige andre ministerier, som så fralægger sig ansvaret og siger, at det ikke lige er vores ressort. Så det er også en venlig henstilling til, at vi altså husker de her helt basale behov, en børnefamilie har, og vores ansvar for at fremme deres trivsel. Det har vi alle sammen godt af.

Kl. 10:10

Formanden (Søren Gade):

Fru Mette Thiesen.

Kl. 10:10

Mette Thiesen (DF):

Det er jeg sådan set meget enig i, og det burde langt flere partier prioritere lige så højt, som vi i hvert fald også gør i Dansk Folkeparti. Så det var egentlig bare ros til Alternativet for det her forslag. Jeg synes, det er et godt forslag, og jeg er meget enig i, at der burde være et familieministerium, og nu må vi se, om det kommer på et tidspunkt – for mit vedkommende forhåbentlig med en borgerlig regering. Tak.

Kl. 10:10

Formanden (Søren Gade):

Ordføreren.

Kl. 10:10

Nanna Høyrup (ALT):

Jeg vil så nødig sætte nogen op imod hinanden, for jeg synes netop, det er så vigtigt. Og her fjerner vi alt, hvad der hedder blå og rød, og så fokuserer vi på, hvad det er, børnene har brug for med deres forældre, hvad vi som samfund har brug for. Så jeg vil holde fast i, at vi lægger os lige her, hvor det her ikke handler om blå eller rød, men handler om, at vi alle sammen sætter familiens trivsel højt.

Kl. 10:10

Formanden (Søren Gade):

Fru Charlotte Broman Mølbæk, Socialistisk Folkeparti. Værsgo.

Kl. 10:10

Charlotte Broman Mølbæk (SF):

Tak for det, og tak til Alternativets ordfører for at sætte fokus på børns mistrivsel og familietid. Det synes vi i SF også er vigtigt. Men jeg vil også sige, at jeg i hvert fald er meget uenig i, at vi ikke har investeret i bl.a. børns trivsel. Eksempelvis kæmpede SF minimumsnormeringer igennem og prøvede at sikre, at der er en kvalitet ude i daginstitutionerne. Det er vi langtfra færdige med. Vi har også nogle midler, der er sat af til efteruddannelse og videreuddannelse, og det er også rigtig vigtigt for at sikre kvaliteten. Så det arbejder vi fortsat videre med.

Jeg er egentlig også lidt ærgerlig over, at det ikke endte med en høring eller en beretning, som vi drøftede, da vi behandlede den her sag. For vi er faktisk enige i, at vi bør kigge på samfundsmodellen. Er der andre ting, vi kan gøre for at sikre et bedre familieliv? At man ikke er enig i den her model, betyder jo ikke, at man som parti ikke er enig i, at lige præcis det her er rigtig vigtigt at vi tager os af. Derfor havde vi også ønsket, at der var et fortsat arbejde, vi kunne samles om bredt blandt Folketingets partier, så vi kunne gå videre med det gode initiativ.

Kl. 10:12

Formanden (Søren Gade):

Ordføreren.

Kl. 10:12

Nanna Høyrup (ALT):

Nu var vi jo fire-fem partier, der lavede aftalen om minimumsnormeringer, og vi har alle sammen bidraget til, at vi i det mindste er kommet så langt. Og som jeg også siger i min tale, når det er jo ikke ud på stuerne, selv om der er mange, der gerne vil ophøje det til: Så er vi klar med normeringerne, og så kan vi gå videre til kvaliteten. Altså, normeringer er forudsætningen for at arbejde med kvalitet.

I forhold til høringen vil jeg sige, at selvfølgelig kan vi lave en høring, men lige nu og her kunne vi faktisk gøre noget i forhold til de eksisterende løsninger, vi har, for at sætte dem i spil. Hver dag i et lille barns liv tæller. Altså, så kan vi lave høringer, hvor vi taler om ting, der er langsigtede – det er vi helt med på. Det forestiller jeg mig at Helene Liliendahl Brydensholt, som jeg er stedfortræder for, helt sikkert vil være med til at samarbejde om, når hun kommer tilbage. Men jeg forstår bare ikke, hvorfor man er imod det her med at gøre den her nuværende ordning mere fleksibel, også i forhold til de ting, som jeg har læst at SF og Enhedslisten har skrevet i beretningen.

Kl. 10:13

Formanden (Søren Gade):

Fru Charlotte Broman Mølbæk.

Kl. 10:13

Charlotte Broman Mølbæk (SF):

Det handler jo om, at vi grundlæggende ikke er for lige præcis den her model. Derfor ville vi rigtig gerne samarbejde om, hvordan vi kan skabe en anden form for model, som flere kan få gavn af. Eksempelvis er der rigtig stor ulighed, i forhold til hvem der har råd til at blive hjemme og passe sine børn. Så det er ulighedsskabende, hvis vi bliver ved med at lave den slags modeller, der beror på den enkeltes økonomi. Så det ville bare have været så godt, hvis vi havde brugt det her afsæt til, at vi sammen fremadrettet arbejdede på, hvordan vi kunne sikre mere ro og mere kvalitet, også i forhold til de små børns trivsel og familiernes trivsel.

Kl. 10:13

Formanden (Søren Gade):

Ordføreren.

Kl. 10:13

Nanna Høyrup (ALT):

Det er lige præcis det, ordføreren siger om uligheden, som vi forsøger med det her beslutningsforslag i dag at gøre op med. Jeg har været i så mange dialoger med lige præcis dem, den her ordning gælder, og de siger, at hvis man bare kunne have en indkomst ved siden af, kunne man godt få det til at løbe rundt. Der er også nogen lige nu, som er enlige og får det til at løbe rundt, men selvfølgelig vil det gøre en forskel for dem, hvis de, alt efter hvad der passer ind i deres liv, kunne have en supplerende indtægt ved siden af. Så ville det netop gøre den ordning mere lige for alle. Det har vi også forsøgt at argumentere for i beslutningsforslaget.

Kl. 10:14

Formanden (Søren Gade):

Tak for det, og der er ikke flere korte bemærkninger, så vi siger tak til ordføreren for forslagsstillerne, fru Nanna Høyrup, Alternativet. Ønsker flere at udtale sig?

Da det ikke er tilfældet, går vi til afstemning.

Kl. 10:14

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 36 (DD, LA, KF, RV, DF, ALT og NB), imod stemte 67 (S, V, M og SF), hverken for eller imod stemte 5 (EL).

Forslaget til folketingsbeslutning er forkastet.

Det næste punkt på dagsordenen er:

50) 2. (sidste) behandling af beslutningsforslag nr. B 115:

Forslag til folketingsbeslutning om en akutpakke til erhvervsskolerne og genopretning af erhvervsskolernes økonomi.

Af Mai Villadsen (EL) m.fl.

(Fremsættelse 21.04.2023. 1. behandling 24.05.2023. Betænkning 31.05.2023).

Kl. 10:15

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:15

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 29 (SF, DD, EL, DF og ALT), imod stemte 65 (S, V, M, KF og NB), hverken for eller imod stemte 13 (LA og RV).

Forslaget til folketingsbeslutning er forkastet.

Det næste punkt på dagsordenen er:

51) 2. (sidste) behandling af beslutningsforslag nr. B 56:

Forslag til folketingsbeslutning om at udarbejde en model for kompensation af borgere og økonomisk straf til kommuner i de tilfælde, hvor kommunerne begår grove fejl eller deciderede lovbrud i anbringelsessager.

Af Mette Thiesen (DF) m.fl.

(Fremsættelse 14.03.2023. 1. behandling 26.05.2023. Betænkning 30.05.2023).

Kl. 10:15

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:15

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 26 (DD, LA, DF, ALT og NB), imod stemte 82 (S, V, M, SF, KF, EL og RV), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

52) 2. (sidste) behandling af beslutningsforslag nr. B 57:

Forslag til folketingsbeslutning om hjælp frem for straf til stofbrugere.

Af Theresa Berg Andersen (SF) m.fl.

(Fremsættelse 14.03.2023. 1. behandling 26.05.2023. Betænkning 30.05.2023).

Kl. 10:16

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:16

Afstemning

Formanden (Søren Gade):

Der stemmes om forslagets endelige vedtagelse, og afstemning starter.

Afstemningen slutter.

For stemte 32 (SF, LA, EL, RV, ALT og NB), imod stemte 76 (S, V, M, DD, KF og DF), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

53) 2. (sidste) behandling af beslutningsforslag nr. B 81:

Forslag til folketingsbeslutning om en bodsordning for kommuner, der ikke overholder deres lovgivningsmæssige forpligtelser.

Af Katrine Daugaard (LA) m.fl.

(Fremsættelse 16.03.2023. 1. behandling 26.05.2023. Betænkning 30.05.2023).

Kl. 10:17

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:17

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 26 (DD, LA, DF, ALT og NB), imod stemte 82 (S, V, M, SF, KF, EL og RV), hverken for eller imod stemte 0.

Forslaget til folketingsbeslutning er forkastet.

Det sidste punkt på dagsordenen er:

54) 2. (sidste) behandling af beslutningsforslag nr. B 121:

Forslag til folketingsbeslutning om iværksættelse af en granskningskommission om Samsamsagen.

(Forslag som fremsat (i betænkning) 17.05.2023. Anmeldelse (i salen) 17.05.2023. 1. behandling 30.05.2023).

Kl. 10:18

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Det gør hr. Peder Hvelplund fra Enhedslisten. Værsgo.

Kl. 10:18

(Ordfører)

Peder Hvelplund (EL):

Tak for det formand. Det her bliver jo ofte betegnet som Samsam-sagen, og det er også fuldstændig rigtigt, at det handler om Ahmed Samsam. Det handler om, at der er en risiko for, at vi har en person, der sidder fængslet på et urigtigt grundlag, men det handler også om nogle helt fundamentale retsstatsprincipper.

For at tage det første, så handler det her selvfølgelig om en mand, som der er en risiko for sidder fængslet på et urigtigt grundlag. Risikoen for et muligt justitsmord er temmelig alvorligt. Fra regeringens side har der i forløbet været udfoldet store bestræbelser for at miskreditere Samsam ved at sige, at han var en skidt fyr, og at der var grund til, at han sad fængslet. Det skal jeg slet ikke afvise. Det her handler ikke om, hvorvidt Samsam er en skidt fyr; det her handler om, at jeg til hver en tid vil forsvare Samsams ret til at få en retfærdig retssag, og at de oplysninger, der er tilgængelige, og som har betydning for sagen, også bliver gjort tilgængelige af netop danske myndigheder. Det er jo det, der den store udfordring i den her sag, nemlig at det ikke er sket.

Det er jo det, som bringer os til det andet, altså at det her også handler om nogle fuldstændig fundamentale retsstatsprincipper. Det handler nemlig om, at vi som borgere kan have en sikkerhed for, at hvis myndighederne ligger inde med oplysninger, som har betydning for en sag, hvor myndigheder har et ansvar for, at der ikke sker et potentielt justitsmord, så har de myndigheder naturligvis en forpligtelse til at bringe de oplysninger for dagen.

Det handler naturligvis også om, at hvis man som borger bliver fængslet i udlandet, bidrager danske myndigheder med den viden, man har, og det har vi bare ikke i det her forløb fået en sikkerhed for at danske myndigheder har bidraget til. Derfor risikerer vi lige nu, at en mand sidder fængslet på et urigtigt grundlag, uden at danske myndigheder har udnyttet de muligheder, de har, for at oplyse sagen. Og det er bare et fuldstændig fundamentalt problem i en retsstat.

Derfor undrer det mig, at regeringen ikke har udvist villighed til at lade den her sag undersøge, for selvfølgelig er der elementer i den her sag, som skal behandles i fortrolighed. Det her handler om efterretningstjenesternes mulighed for at kunne arbejde; det handler om deres mulighed for at kunne hyre agenter. Men derfor er det jo også fuldstændig afgørende, at man ved, under hvilke vilkår det her foregår. Derfor forstår jeg ikke argumentet med, at det er af hensyn til efterretningstjenesten, vi ikke kan undersøge det her, for lige nu emmer debatten jo af det, som justitsministeren så malende har betegnet som et tomrum af fakta, og det tomrum bare vokser og vokser, fordi vi ikke kan få de oplysninger, som alle spørgsmålene kræver, vi får et svar på.

Det er jo det, der er det fundamentale problem i den her sag. Lige nu er der en lang række spørgsmål, der blæser i vinden, som vi ikke kan få svar på. Var der et samarbejde mellem PET og FE og Samsam? Altså, vi kan i hvert fald erkende – det ved vi – at der har været op til tror jeg 13 møder mellem Samsams advokat og Forsvarets Efterretningstjeneste og Politiets Efterretningstjeneste. Vi ved også, at der har været myndighedspersoner inde i Emmer Mark Fængslet og aflevere et kontantbeløb til Samsam. Vi ved, at Claus Hjort Frederiksen tidligere har betegnet det som et abekastningsspil, der foregik mellem FE og PET, om, hvem der havde ansvaret for Samsam.

Vi har set, at Karsten Dybvad og Michael Lunn, to tidligere departementschefer, har opfordret til, at den her sag skal undersøges. Årsagerne til, at man skulle lave en undersøgelse, tårner sig op. Alligevel afviser man fortsat fra flertallets side at igangsætte den her undersøgelse, som selvfølgelig kan sikres, så efterretningstjenesterne har mulighed for at kunne arbejde efterfølgende.

Jeg synes også, at det forløb, der har været, har været temmelig besynderligt. Vi har jo indført et nyt redskab i Folketinget – Granskningsudvalget – hvor vi har en mulighed for at iværksætte både forundersøgelse og granskningskommissioner, og der er jo trods alt sikret en vis form for mindretalsbeskyttelse i dem, i og med at 40 mandater kan iværksætte en forundersøgelse af en sag. Det har man så gjort her, fordi man fra mindretallets side synes det er en alvorlig sag.

Vi har så gennemført en forundersøgelse. Efter mindretallets opfattelse har vi overhovedet ikke fået svar på de spørgsmål, der blev stillet, altså spørgsmålene om, i hvilket omfang danske myndigheder har bidraget til at oplyse retssagen i Spanien. De spørgsmål er der ikke blev givet svar på. Derfor er der så stadig væk muligheden for, at et mindretal kan igangsætte en decideret granskningskommission, altså bruge den mulighed for at styrke Folketingets mulighed for at kunne kontrollere regeringen. Der kunne et flertal jo så vælge at sige: Vi er ikke enige i, at den her undersøgelse skal iværksættes, men, fair nok, der er et stort mindretal, som har et ønske om det, så lad os da gøre det.

Kl. 10:23

Men i det her tilfælde har regeringen decideret modsat sig, at den her undersøgelse bliver igangsat. Igen bidrager det jo bare til det store tomrum af fakta i den her sag. Hvorfor modsætte sig en undersøgelse, når der er et stort ønske fra et stort mindretal om at igangsætte den? Nu håber jeg selvfølgelig, at regeringspartierne og i øvrigt også Dansk Folkeparti stemmer for, så vi kan få den her undersøgelse, men ellers synes jeg, at det bliver til en skamplet på retsstaten, hvis vi ikke får igangsat den her undersøgelse, så vi kunne få afklaret de her spørgsmål.

Så vil jeg gerne lige afslutningsvis også opfordre Dansk Folkeparti til give til kende, hvorfor de har ændret holdning i det her forløb, for det var jo sådan, at Dansk Folkeparti var en del af det store mindretal, som ønskede en forundersøgelse af den her sag. Alle øvrige partier, der har deltaget i forundersøgelsen, har tilkendegivet, at der på ingen måde er blevet svaret fyldestgørende på de spørgsmål, der er blevet rejst. Men Dansk Folkeparti så kommet til den erkendelse, at der er blevet givet klare svar. Dansk Folkeparti har bare undladt at forklare, både over for Granskningsudvalget og også ved førstebehandlingen i salen her i tirsdags, hvorfor det er, at Dansk Folkeparti har skiftet holdning i forhold til det her, og hvorfor de lige pludselig føler sig oplyst om, at der ikke er nogen grund til at undersøge den her sag. Det synes jeg egentlig ville klæde Dansk Folkeparti lige at tilkendegive, hvorfor det er, de har ændret holdning i forhold til det her, fordi det her jo ikke kun handler om Samsam.

Jeg skal ikke forsvare Samsam, men jeg skal forsvare hans ret til en retfærdig rettergang. Det handler grundlæggende om retsstatsprincipper, og de gælder jo trods alt for os alle sammen, og de gælder også for os, når vi går ud af det her Folketing. Så det skal være en opfordring til Dansk Folkeparti til lige at tilkendegive, hvorfor de har ændret holdning i forhold til det her, og så en klar opfordring til resten af Folketinget om at stemme for, at vi får en granskningsundersøgelse af den her sag. For spørgsmålene går ikke væk ved, at I stemmer nej om lidt. De vil stadig væk stå ubesvarede tilbage. Det kan vi simpelt hen ikke forsvare, hverken over for befolkningen, Samsam eller retsstaten.

Kl. 10:25

Formanden (Søren Gade):

Tak for det. Der er ingen korte bemærkninger. Så vi siger tak til hr. Peder Hvelplund fra Enhedslisten.

Er der andre, der ønsker at udtale sig?

Da det ikke er tilfældet, går vi til afstemning.

Kl. 10:25

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 46 (SF, DD, LA, KF, EL, RV, ALT og NB), imod stemte 61 (S, V, M og DF), hverken for eller imod stemte 0.

Forslaget til folketingsbeslutning er forkastet.

Kl. 10:26

Meddelelser fra formanden

Formanden (Søren Gade):

Og med det nåede vi til vejs ende med dagsordenen for det sidste møde i Folketingssalen inden sommerpausen.

Det har været nogle hektiske måneder med mange lov- og beslutningsforslag, og på grund af folketingsvalget kom vi senere i gang end normalt med folketingsarbejdet her i den nye samling. Men vi nåede alligevel i mål ved en fælles indsats. Det betyder, at vi kan fejre grundlovsdag på mandag, vel vidende at vi har gjort vores arbejde i Tinget færdig i dag.

Efter folketingsvalget sidste år blev 114 folketingsmedlemmer genvalgt til Folketinget; 65 nye kollegaer kom ind; 13 var ikke helt nye, mig selv inklusive. Vi havde tidligere siddet i Folketinget enten som ordinært medlem eller som stedfortræder. Antallet af valgte kvindelige medlemmer slog rekord med 78; den hidtidige rekord blev sat i 2011 med 70 kvinder på tinge, og gentaget i 2019.

Folketinget fik også flere partier ind end ved tidligere valg. For første gang ved folketingsvalg blev 12 partier valgt ind, og den tidligere rekord var på 11 partier, og den stammer tilbage fra 1977.

Jeg vil benytte lejligheden til at takke alle medlemmer for et godt og konstruktivt samarbejde, både her i salen og i vores udvalg. Jeg har foreløbig nået at tale med de fleste af vores nyvalgte kollegaer for at få et indtryk af, hvordan de er faldet til, og hvordan de oplever arbejdet som folkevalgt. Det gør man bedst ved at tale med de nye, for de gamle siger bare: Vi gør som, vi plejer.

De samtaler vil jeg rigtig gerne takke for. Gennem disse samtaler og selvfølgelig gennem mine møder med gruppeformændene har jeg fået inspiration til, hvad vi sammen kan gøre bedre, for det er jo efterhånden klart for os alle sammen – og det var min forgænger, der ligesom lagde sporene til det – at vi har nogle udfordringer med bl.a. hastigheden i beslutningsprocesserne og vores arbejdsbyrde. Overbelastning og stress kan have mange forskellige årsager, men vi skal jo gøre, hvad vi sammen kan for at tilrettelægge arbejdet herinde på måder, så vi undgår, at vi som medlemmer bliver presset ud over kanten.

Jeg kan fortælle jer, at jeg på den anden side af sommerpausen vil vende tilbage med nogle af mine idéer og overvejelser. Så kan vi sammen drøfte, og det gælder selvfølgelig også i Præsidiet, hvordan vi kommer videre. Det er klart, at i de tilfælde, hvor forslagene har konsekvenser for vores arbejde her i salen og i udvalgene, så vil jeg selvfølgelig inddrage Udvalget for Forretningsordenen, for det er jo lige præcis der, sådan nogle beslutninger drøftes og træffes.

For mit eget vedkommende vil jeg takke for valget til formand for Folketinget. Tak for den tillid, I har vist mig. Som jeg sagde, da jeg tiltrådte: Tillid er en skrøbelig størrelse, som man hele tiden skal gøre sig fortjent til. Det er jeg opmærksom på, og jeg håber, at jeg har kunnet leve op til jeres forventninger.

Så har jeg været inde at kigge på, hvordan vejret bliver i de kommende måneder. Det viser sig faktisk, at DMI har lavet en langtidsprognose, og at Danmark vil vise sig fra sin allersmukkeste side; det lover jo godt for os, som vil lade batterierne op her i Danmark. Ifølge DMI ser sommeren som helhed ud til at blive varmere, tørrere og mere solrig end normalt, dog med mulighed for regn og tordenbyger. Det lyder næsten som noget, vi har hørt før – en politisk helgardering.

Jeg håber, at I alle sammen får nogle ugers velfortjent ferie her i den mødefri periode. Sæt telefonen på lydløs, selv om det er svært. Tro mig, verden kører videre alligevel. Tag en pause fra de sociale medier, ingen vil opdage det alligevel. Giv jer selv mulighed for at lade batterierne op sammen med jeres venner og familie, det vil jeg selv bestræbe mig på.

Og så vil jeg slutte af med at ønske jer en rigtig god sommer.

Kl. 10:29

Formanden (Søren Gade):

Der er ikke mere at foretage i dette møde.

Folketingets næste møde forventes afholdt torsdag den 7. september 2023, kl. 9.00.

Skulle det blive nødvendigt at indkalde Folketinget til yderligere møder, vil meddelelse om tidspunkt og dagsorden blive tilstilet jer, mine kollegaer, skriftligt.

Mødet er hævet. (Kl. 10:30).
