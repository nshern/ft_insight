

68. møde

Tirsdag den 30. maj 2023 kl. 13.00

Dagsorden

1) 3. behandling af lovforslag nr. L 102:

Forslag til lov om ændring af lov om autorisation af sundhedspersoner og om sundhedsfaglig virksomhed, sundhedsloven og lov om klage- og erstatningsadgang inden for sundhedsvæsenet. (Skærpet straf ved ulovlige omskæringer af drengebørn, ændring af sundhedspersoners rapporteringspligt i forbindelse med utilsigtede hændelser og ophævelse af Styrelsen for Patientklagers pligt til at udgive en årsberetning).



Af indenrigs- og sundhedsministeren (Sophie Løhde).

(Fremsættelse 30.03.2023. 1. behandling 14.04.2023. Betænkning 23.05.2023. 2. behandling 25.05.2023. Lovforslaget optrykt efter 2. behandling).

2) 3. behandling af lovforslag nr. L 104:

Forslag til lov om ændring af partiregnskabsloven og partistøtteloven. (Nye bundgrænser for offentlig partistøtte og anordningshjemmel til ikraftsættelse af partistøtteloven for Færøerne m.v.).



Af indenrigs- og sundhedsministeren (Sophie Løhde).

(Fremsættelse 30.03.2023. 1. behandling 14.04.2023. Betænkning 16.05.2023. 2. behandling 25.05.2023. Lovforslaget optrykt efter 2. behandling).

3) 3. behandling af lovforslag nr. L 85:

Forslag til lov om undersøgelse af beslutningen om hjemsendelse af ledende medarbejdere i Forsvarets Efterretningstjeneste.

Af justitsministeren (Peter Hummelgaard).

(Fremsættelse 29.03.2023. 1. behandling 11.04.2023. Betænkning 17.05.2023. Ændringsforslag nr. 2 af 23.05.2023 uden for betænkningen af Zenia Stampe (RV). 2. behandling 25.05.2023).

4) 3. behandling af lovforslag nr. L 113:

Forslag til ejendomsskattelov.

Af skatteministeren (Jeppe Bruus).

(Fremsættelse 26.04.2023. 1. behandling 04.05.2023. Betænkning 23.05.2023. 2. behandling 25.05.2023. Lovforslaget optrykt efter 2. behandling).

5) 3. behandling af lovforslag nr. L 114:

Forslag til lov om ændring af kildeskatteloven, lov om kommunal indkomstskat, ejendomsvurderingsloven og forskellige andre love. (Opkrævning og inddrivelse af grundskyld og dækningsafgift m.v., statens afregning af grundskyld og dækningsafgift til kommunerne, foreløbige vurderinger som midlertidigt beskatningsgrundlag i 2024 og 2025, forenkling af ejendomsvurderingerne for 2024 og 2025, udvidelse af antallet af dommere i Landsskatteretten m.v.).

Af skatteministeren (Jeppe Bruus).

(Fremsættelse 26.04.2023. 1. behandling 04.05.2023. Betænkning 23.05.2023. 2. behandling 25.05.2023. Lovforslaget optrykt efter 2. behandling).

6) 3. behandling af lovforslag nr. L 62:

Forslag til lov om ændring af jernbaneloven og lov om DSB. (Revision af visse regler på jernbaneområdet).

Af transportministeren (Thomas Danielsen).

(Fremsættelse 15.03.2023. 1. behandling 23.03.2023. Betænkning 02.05.2023. Ændringsforslag nr. 4 af 17.05.2023 uden for betænkningen af transportministeren (Thomas Danielsen). 2. behandling 23.05.2023. Lovforslaget optrykt efter 2. behandling. Ændringsforslag nr. 1 af 25.05.2023 til 3. behandling af transportministeren (Thomas Danielsen)).

7) 2. behandling af lovforslag nr. L 111:

Forslag til lov om ændring af lov om godskørsel. (Gennemførelse af ændring af udlejningsdirektivet).

Af transportministeren (Thomas Danielsen).

(Fremsættelse 19.04.2023. 1. behandling 27.04.2023. Betænkning 23.05.2023).

8) 2. behandling af lovforslag nr. L 73:

Forslag til lov om ændring af kildeskatteloven, selskabsskatteloven, kulbrinteskatteloven og ligningsloven. (Indførelse af begrænset skattepligt ved udøvelse af visse aktiviteter i Danmarks eksklusive økonomiske zone, anvendelse af kulbrinteanlæg m.v. i forbindelse med lagring af CO2 og ændring af listen over lande, der er omfattet af defensive foranstaltninger).

Af skatteministeren (Jeppe Bruus).

(Fremsættelse 29.03.2023. 1. behandling 20.04.2023. Betænkning 24.05.2023).

9) 2. behandling af lovforslag nr. L 74:

Forslag til lov om vejafgift.

Af skatteministeren (Jeppe Bruus).

(Fremsættelse 29.03.2023. 1. behandling 20.04.2023. Betænkning 24.05.2023).

10) 2. behandling af lovforslag nr. L 124:

Forslag til lov om opsigelse af dobbeltbeskatningsoverenskomst mellem Danmark og Rusland og gennemførelse af defensive foranstaltninger mod Rusland.

Af skatteministeren (Jeppe Bruus).

(Fremsættelse 03.05.2023. 1. behandling 09.05.2023. Betænkning 24.05.2023).

11) 2. behandling af lovforslag nr. L 103:

Forslag til lov om ændring af sundhedsloven og lov om autorisation af sundhedspersoner og sundhedsfaglig virksomhed. (Rammer for en national kvalitetsplan for det nære sundhedsvæsen, smidiggørelse af regler for etablering og drift af regionsklinikker, mulighed for særligt vederlag til læger i områder med lægemangel og regler om fordeling af uddannelsesforløb i speciallægeuddannelsen).



Af indenrigs- og sundhedsministeren (Sophie Løhde).

(Fremsættelse 30.03.2023. 1. behandling 14.04.2023. Betænkning 25.05.2023).

12) 2. behandling af lovforslag nr. L 123:

Forslag til lov om ændring af lov om tobaksvarer m.v. og forskellige andre love. (Implementering af dele af delegeret direktiv vedrørende opvarmede tobaksvarer m.v.).

Af indenrigs- og sundhedsministeren (Sophie Løhde).

(Fremsættelse 28.04.2023. 1. behandling 09.05.2023. Betænkning 25.05.2023).

13) 2. behandling af lovforslag nr. L 96:

Forslag til lov om Kulturens Analyseinstitut.

Af kulturministeren (Jakob Engel-Schmidt).

(Fremsættelse 29.03.2023. 1. behandling 20.04.2023. Betænkning 24.05.2023).

14) 2. behandling af lovforslag nr. L 97:

Forslag til lov om ændring af lov om videregående kunstneriske uddannelsesinstitutioner under Kulturministeriet, lov om scenekunst og lov om Statens Kunstfonds virksomhed. (Ny styringsform på institutionerne, udpegning til Det Kongelige Teaters bestyrelse og digitale ansøgninger).

Af kulturministeren (Jakob Engel-Schmidt).

(Fremsættelse 29.03.2023. 1. behandling 20.04.2023. Betænkning 24.05.2023).

15) 2. behandling af lovforslag nr. L 125:

Forslag til lov om ændring af lov om ophavsret. (Gennemførelse af dele af direktiv om ophavsret og beslægtede rettigheder på det digitale indre marked).

Af kulturministeren (Jakob Engel-Schmidt).

(Fremsættelse 03.05.2023. 1. behandling 10.05.2023. Betænkning 24.05.2023).

16) 2. behandling af lovforslag nr. L 107:

Forslag til lov om ændring af lov for Grønland om kapitalkrav og tilsynsmæssige krav for kreditinstitutter og investeringsselskaber. (Gennemførelse for Grønland af visse ændringsforordninger til forordning (EU) nr. 575/2013 om tilsynsmæssige krav til kreditinstitutter og investeringsselskaber).

Af erhvervsministeren (Morten Bødskov).

(Fremsættelse 12.04.2023. 1. behandling 18.04.2023. Betænkning 24.05.2023).

17) 2. behandling af lovforslag nr. L 88:

Forslag til lov om forsikringsvirksomhed i tværgående pensionskasser, livsforsikringsselskaber og skadesforsikringsselskaber m.v. (lov om forsikringsvirksomhed).

Af erhvervsministeren (Morten Bødskov).

(Fremsættelse 29.03.2023. 1. behandling 18.04.2023. Betænkning 25.05.2023. Ændringsforslag nr. 110 af 26.05.2023 uden for betænkningen af erhvervsministeren (Morten Bødskov)).

18) 2. behandling af lovforslag nr. L 118:

Forslag til lov om ændring af årsregnskabsloven. (Implementering af Europa-Parlamentets og Rådets direktiv (EU) 2021/2101 for så vidt angår offentliggørelse af indkomstskatteoplysninger for visse virksomheder og filialer m.v.).

Af erhvervsministeren (Morten Bødskov).

(Fremsættelse 26.04.2023. 1. behandling 11.05.2023. Betænkning 25.05.2023. Omtrykt).

19) 2. behandling af lovforslag nr. L 126:

Forslag til lov om ændring af lov om likviditetslån m.v. i forbindelse med indefrysningsordning for høje energiregninger og til energiintensive virksomheder m.v. (Justering af likviditetslåneordningen).

Af erhvervsministeren (Morten Bødskov).

(Fremsættelse 03.05.2023. 1. behandling 11.05.2023. Betænkning 25.05.2023. Omtrykt).

20) 2. behandling af lovforslag nr. L 127:

Forslag til lov om ændring af investeringsscreeningsloven og lov om Klagenævnet for Udbud. (Udvidet screening af kontrakter vedrørende etablering, medejerskab og drift af energiøen i Nordsøen og præcisering af Klagenævnet for Udbuds kompetence og indførelse af bemyndigelsesbestemmelse vedrørende administration af EU’s økonomiske sanktioner over for tredjelande vedrørende offentlige kontrakter).

Af erhvervsministeren (Morten Bødskov).

(Fremsættelse 03.05.2023. 1. behandling 11.05.2023. Betænkning 25.05.2023).

21) 2. behandling af lovforslag nr. L 91:

Forslag til lov om ændring af lov om velfærdsaftaler på ældreområdet. (Justering af skriftlighedskrav og mulighed for forsøg med selvvisitation til tilbud, der træder i stedet for madservice).

Af ældreministeren (Mette Kierkgaard).

(Fremsættelse 29.03.2023. 1. behandling 12.04.2023. Betænkning 17.05.2023).

22) 2. behandling af lovforslag nr. L 92:

Forslag til lov om ændring af lov om social service. (Genindførelse af ordning med obligatorisk opfølgnings- og læringsforløb efter påbud fra Styrelsen for Patientsikkerheds Ældretilsyn).

Af ældreministeren (Mette Kierkgaard).

(Fremsættelse 29.03.2023. 1. behandling 03.05.2023. Betænkning 17.05.2023).

23) 2. behandling af lovforslag nr. L 108:

Forslag til lov om ændring af lov om almene boliger m.v. og lov om leje af almene boliger. (Tilskud til midlertidig huslejenedsættelse i visse almene boligafdelinger).

Af social- og boligministeren (Pernille Rosenkrantz-Theil).

(Fremsættelse 12.04.2023. 1. behandling 28.04.2023. Betænkning 23.05.2023).

24) 2. behandling af lovforslag nr. L 119:

Forslag til lov om ændring af lov om forsøg med et socialt frikort. (Forlængelse af forsøg med et socialt frikort og forhøjelse af beløbsgrænsen).

Af social- og boligministeren (Pernille Rosenkrantz-Theil).

(Fremsættelse 26.04.2023. 1. behandling 02.05.2023. Betænkning 16.05.2023).

25) 2. behandling af lovforslag nr. L 120:

Forslag til lov om ændring af lov om social service. (Ophævelse af aldersgrænsen og dispensationsadgangen i ordningen med kontant tilskud til ansættelse af hjælpere til overvågning og støtte i forbindelse hermed om natten).

Af social- og boligministeren (Pernille Rosenkrantz-Theil).

(Fremsættelse 26.04.2023. 1. behandling 02.05.2023. Betænkning 16.05.2023).

26) 2. behandling af lovforslag nr. L 115:

Forslag til lov om ændring af lov om miljøbeskyttelse, lov om varmeforsyning, lov om elforsyning og selskabsskatteloven. (Ny organisering af affaldsforbrændingssektoren og konkurrenceudsættelse af forbrændingsegnet affald).

Af klima-, energi- og forsyningsministeren (Lars Aagaard).

(Fremsættelse 26.04.2023. 1. behandling 03.05.2023. Betænkning 25.05.2023).

27) 2. behandling af lovforslag nr. L 116:

Forslag til lov om ændring af lov om arbejdsløshedsforsikring m.v. (Fritagelse for fradrag i efterløn for arbejde i sundhedsvæsenet i 2023 og 2024).

Af beskæftigelsesministeren (Ane Halsboe-Jørgensen).

(Fremsættelse 26.04.2023. 1. behandling 02.05.2023. Betænkning 24.05.2023).

28) 2. behandling af lovforslag nr. L 117:

Forslag til lov om ændring af lov om social pension, lov om højeste, mellemste, forhøjet almindelig og almindelig førtidspension m.v. og lov om individuel boligstøtte. (Afskaffelse af indtægtsregulering som følge af pensionistens egen arbejdsindtægt i folkepensionens grundbeløb og pensionstillæg, justering af reglerne med henblik på mere rimelige pensionsberegninger m.v.).

Af beskæftigelsesministeren (Ane Halsboe-Jørgensen).

(Fremsættelse 26.04.2023. 1. behandling 02.05.2023. Betænkning 24.05.2023).

29) 2. behandling af lovforslag nr. L 128:

Forslag til lov om ændring af lov om en aktiv beskæftigelsesindsats. (Genindførelse af ret til uddannelsesløft med forhøjet dagpengesats på 110 pct. i 2023).

Af beskæftigelsesministeren (Ane Halsboe-Jørgensen).

(Fremsættelse 03.05.2023. 1. behandling 09.05.2023. Betænkning 24.05.2023. Ændringsforslag nr. 10 af 26.05.2023 uden for betænkningen af Victoria Velasquez (EL)).

30) 2. behandling af lovforslag nr. L 129:

Forslag til lov om ændring af lov om en aktiv beskæftigelsesindsats, lov om organisering og understøttelse af beskæftigelsesindsatsen m.v., lov om arbejdsløshedsforsikring m.v. og lov om aktiv socialpolitik. (Øget ansvar til arbejdsløshedskasser for kontaktforløbet i de første 3 måneder, et forenklet kontaktforløb m.v., permanentgørelse af forsøg om jobrettet indsats til unge, forenkling af krav til vejledning m.v.).

Af beskæftigelsesministeren (Ane Halsboe-Jørgensen).

(Fremsættelse 03.05.2023. 1. behandling 09.05.2023. Betænkning 24.05.2023).

31) 2. behandling af lovforslag nr. L 122:

Forslag til lov om indfødsrets meddelelse.

Af udlændinge- og integrationsministeren (Kaare Dybvad Bek).

(Fremsættelse 27.04.2023. 1. behandling 04.05.2023. Betænkning 25.05.2023).

32) 2. behandling af lovforslag nr. L 121:

Forslag til lov om ændring af lov om ungdomsuddannelse for unge med særlige behov. (Flere rettigheder og bedre tilrettelæggelse af særligt tilrettelagt ungdomsuddannelse m.v.).

Af børne- og undervisningsministeren (Mattias Tesfaye).

(Fremsættelse 27.04.2023. 1. behandling 09.05.2023. Betænkning 25.05.2023. Ændringsforslag nr. 10 og 11 af 26.05.2023 uden for betænkningen af Karina Adsbøl (DD)).

33) 2. behandling af lovforslag nr. L 70:

Forslag til lov om ændring af lov om vagtvirksomhed. (Etablering af en forsøgsordning med kommunale tryghedsvagter m.v.).

Af justitsministeren (Peter Hummelgaard).

(Fremsættelse 22.03.2023. 1. behandling 11.04.2023. Betænkning 25.05.2023).

34) 2. behandling af lovforslag nr. L 86:

Forslag til lov om ændring af lov om sikkerhed ved bestemte idrætsbegivenheder. (Styrket indsats mod hooliganer).

Af justitsministeren (Peter Hummelgaard).

(Fremsættelse 29.03.2023. 1. behandling 11.04.2023. Betænkning 23.05.2023).

35) 2. behandling af lovforslag nr. L 87:

Forslag til lov om ændring af lov om indsamling m.v. (Ændring af Indsamlingsnævnets sammensætning, øgede kontrolmuligheder m.v.).

Af justitsministeren (Peter Hummelgaard).

(Fremsættelse 29.03.2023. 1. behandling 11.04.2023. Betænkning 25.05.2023).

36) 1. behandling af lovforslag nr. L 105:

Forslag til lov om ændring af straffeloven. (Udvidelse af anvendelsesområdet for tildækningsforbuddet).

Af Alex Ahrendtsen (DF) m.fl.

(Fremsættelse 30.03.2023).

37) 1. behandling af beslutningsforslag nr. B 113:

Forslag til folketingsbeslutning om, at en gernings ydmygende karakter skal indgå som en skærpende omstændighed ved straffastsættelsen.

Af Mai Mercado (KF) m.fl.

(Fremsættelse 13.04.2023).

38) 1. behandling af beslutningsforslag nr. B 114:

Forslag til folketingsbeslutning om at afskaffe den 5-årige tidsbegrænsning på nedfrysning af kvinders ubefrugtede æg.

Af Sólbjørg Jakobsen (LA) m.fl.

(Fremsættelse 13.04.2023).

39) 1. behandling af beslutningsforslag nr. B 117:

Forslag til folketingsbeslutning om udvisning af en nigeriansk pirat.

Af Morten Messerschmidt (DF) m.fl.

(Fremsættelse 04.05.2023).

40) 1. behandling af beslutningsforslag nr. B 121:

Forslag til folketingsbeslutning om iværksættelse af en granskningskommission om Samsamsagen.

(Forslag som fremsat (i betænkning) 17.05.2023. Anmeldelse (i salen) 17.05.2023).

Kl. 13:00

Meddelelser fra formanden

Formanden (Søren Gade):

Mødet er åbnet.

Medlemmer af Folketinget Theresa Berg Andersen (SF) m.fl. har meddelt mig, at de ønsker at tage følgende forespørgsel til indenrigs- og sundhedsministeren tilbage:

»Vil regeringen redegøre for, hvordan den bl.a. i lyset af de bebudede nedskæringer af jobcentrene på 3 mia. kr., administrationsbesparelser på 3 mia. kr., finansiering af Arnepension og fortsat stigende udgifter på det specialiserede socialområde ser på lokaldemokratiet og kommunernes fremtid, herunder også hvad regeringen lægger op til i forhandlingerne om den kommunale økonomi, så man fortsat kan sikre et bæredygtigt kommunestyre uden kraftige nedskæringer på de kommunale kerneområder på børne-, skole- og ældreområdet i budgettet for 2024 og i overslagsårene?«

(Forespørgsel nr. F 15).

Forespørgslen er hermed bortfaldet.

Medlemmer af Folketinget Mai Mercado (KF) m.fl. har meddelt mig, at de ønsker at tage følgende beslutningsforslag tilbage:

Forslag til folketingsbeslutning om, at en gernings ydmygende karakter skal indgå som en skærpende omstændighed ved straffastsættelsen.

(Beslutningsforslag nr. B 113).

Ønsker nogen at optage dette beslutningsforslag?

Da det ikke er tilfældet, er beslutningsforslaget bortfaldet.

Dermed udgår det punkt, der er opført på dagens dagsorden som nr. 37.

Medlemmer af Folketinget Sólbjørg Jakobsen (LA) m.fl. har meddelt mig, at de ønsker at tage følgende beslutningsforslag tilbage:

Forslag til folketingsbeslutning om at afskaffe den 5-årige tidsbegrænsning på nedfrysning af kvinders ubefrugtede æg.

(Beslutningsforslag nr. B 114).

Ønsker nogen at optage dette beslutningsforslag?

Da det ikke er tilfældet, er beslutningsforslaget bortfaldet.

Dermed udgår det punkt, der er opført på dagens dagsorden som nr. 38.

Udvalget for Digitalisering og It har afgivet:

Beretning om styrkelse af borgerfokus i digitaliseringen af den offentlige sektor. (Beretning nr. 2).

Beretningen vil fremgå af www.folketingstidende.dk

Det første punkt på dagsordenen er:

1) 3. behandling af lovforslag nr. L 102:

Forslag til lov om ændring af lov om autorisation af sundhedspersoner og om sundhedsfaglig virksomhed, sundhedsloven og lov om klage- og erstatningsadgang inden for sundhedsvæsenet. (Skærpet straf ved ulovlige omskæringer af drengebørn, ændring af sundhedspersoners rapporteringspligt i forbindelse med utilsigtede hændelser og ophævelse af Styrelsen for Patientklagers pligt til at udgive en årsberetning).



Af indenrigs- og sundhedsministeren (Sophie Løhde).

(Fremsættelse 30.03.2023. 1. behandling 14.04.2023. Betænkning 23.05.2023. 2. behandling 25.05.2023. Lovforslaget optrykt efter 2. behandling).

Kl. 13:01

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 13:02

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 108 (S, V, M, SF, DD, LA, KF, EL, RV, DF og ALT), imod stemte 0, hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

2) 3. behandling af lovforslag nr. L 104:

Forslag til lov om ændring af partiregnskabsloven og partistøtteloven. (Nye bundgrænser for offentlig partistøtte og anordningshjemmel til ikraftsættelse af partistøtteloven for Færøerne m.v.).



Af indenrigs- og sundhedsministeren (Sophie Løhde).

(Fremsættelse 30.03.2023. 1. behandling 14.04.2023. Betænkning 16.05.2023. 2. behandling 25.05.2023. Lovforslaget optrykt efter 2. behandling).

Kl. 13:02

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning

Kl. 13:02

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 106 (S, V, M, SF, DD, LA, KF, EL, RV og DF), imod stemte 4 (ALT), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

3) 3. behandling af lovforslag nr. L 85:

Forslag til lov om undersøgelse af beslutningen om hjemsendelse af ledende medarbejdere i Forsvarets Efterretningstjeneste.

Af justitsministeren (Peter Hummelgaard).

(Fremsættelse 29.03.2023. 1. behandling 11.04.2023. Betænkning 17.05.2023. Ændringsforslag nr. 2 af 23.05.2023 uden for betænkningen af Zenia Stampe (RV). 2. behandling 25.05.2023).

Kl. 13:03

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 13:03

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 92 (S, V, M, SF, DD, KF, RV, DF og ALT), imod stemte 10 (LA), hverken for eller imod stemte 5 (EL).

Lovforslaget er vedtaget og vil nu blive sendt til statsministeren.

Det næste punkt på dagsordenen er:

4) 3. behandling af lovforslag nr. L 113:

Forslag til ejendomsskattelov.

Af skatteministeren (Jeppe Bruus).

(Fremsættelse 26.04.2023. 1. behandling 04.05.2023. Betænkning 23.05.2023. 2. behandling 25.05.2023. Lovforslaget optrykt efter 2. behandling).

Kl. 13:03

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 13:04

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 90 (S, V, M, DD, LA, KF, RV og DF), imod stemte 18 (SF, EL og ALT), hverken for eller imod stemte 0.

Lovforslaget vedtaget og vil nu blive sendt til statsministeren.

Det næste punkt på dagsordenen er:

5) 3. behandling af lovforslag nr. L 114:

Forslag til lov om ændring af kildeskatteloven, lov om kommunal indkomstskat, ejendomsvurderingsloven og forskellige andre love. (Opkrævning og inddrivelse af grundskyld og dækningsafgift m.v., statens afregning af grundskyld og dækningsafgift til kommunerne, foreløbige vurderinger som midlertidigt beskatningsgrundlag i 2024 og 2025, forenkling af ejendomsvurderingerne for 2024 og 2025, udvidelse af antallet af dommere i Landsskatteretten m.v.).

Af skatteministeren (Jeppe Bruus).

(Fremsættelse 26.04.2023. 1. behandling 04.05.2023. Betænkning 23.05.2023. 2. behandling 25.05.2023. Lovforslaget optrykt efter 2. behandling).

Kl. 13:04

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 13:04

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 90 (S, V, M, DD, LA, KF, RV og DF), imod stemte 18 (SF, EL og ALT), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

6) 3. behandling af lovforslag nr. L 62:

Forslag til lov om ændring af jernbaneloven og lov om DSB. (Revision af visse regler på jernbaneområdet).

Af transportministeren (Thomas Danielsen).

(Fremsættelse 15.03.2023. 1. behandling 23.03.2023. Betænkning 02.05.2023. Ændringsforslag nr. 4 af 17.05.2023 uden for betænkningen af transportministeren (Thomas Danielsen). 2. behandling 23.05.2023. Lovforslaget optrykt efter 2. behandling. Ændringsforslag nr. 1 af 25.05.2023 til 3. behandling af transportministeren (Thomas Danielsen)).

Kl. 13:05

Forhandling

Formanden (Søren Gade):

Forhandlingen drejer sig i første omgang om det stillede ændringsforslag.

Ønsker nogen at udtale sig?

Da det ikke er tilfældet, er forhandlingen om ændringsforslaget afsluttet, og vi går til afstemning.

Kl. 13:05

Afstemning

Formanden (Søren Gade):

Hvis ikke afstemning begæres, betragter jeg ændringsforslag nr. 1 af transportministeren som vedtaget.

Det er vedtaget.

Kl. 13:05

Forhandling

Formanden (Søren Gade):

Forhandlingen drejer sig herefter om lovforslaget som helhed.

Ønsker nogen at udtale sig om lovforslaget?

Da det ikke er tilfældet, går vi til afstemning.

Kl. 13:05

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 108 (S, V, M, SF, DD, LA, KF, EL, RV, DF og ALT), imod stemte 0, hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

7) 2. behandling af lovforslag nr. L 111:

Forslag til lov om ændring af lov om godskørsel. (Gennemførelse af ændring af udlejningsdirektivet).

Af transportministeren (Thomas Danielsen).

(Fremsættelse 19.04.2023. 1. behandling 27.04.2023. Betænkning 23.05.2023).

Kl. 13:06

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

8) 2. behandling af lovforslag nr. L 73:

Forslag til lov om ændring af kildeskatteloven, selskabsskatteloven, kulbrinteskatteloven og ligningsloven. (Indførelse af begrænset skattepligt ved udøvelse af visse aktiviteter i Danmarks eksklusive økonomiske zone, anvendelse af kulbrinteanlæg m.v. i forbindelse med lagring af CO2 og ændring af listen over lande, der er omfattet af defensive foranstaltninger).

Af skatteministeren (Jeppe Bruus).

(Fremsættelse 29.03.2023. 1. behandling 20.04.2023. Betænkning 24.05.2023).

Kl. 13:06

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:06

Afstemning

Formanden (Søren Gade):

Ønskes afstemning om ændringsforslag nr. 1, tiltrådt af et flertal (S, V, SF, M, DD, LA, KF og DF), om ændringsforslag nr. 2, tiltrådt af et flertal (udvalget med undtagelse af RV og NB) eller om ændringsforslag nr. 3, tiltrådt af et flertal (S, V, SF, M, DD, LA, KF og DF)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

9) 2. behandling af lovforslag nr. L 74:

Forslag til lov om vejafgift.

Af skatteministeren (Jeppe Bruus).

(Fremsættelse 29.03.2023. 1. behandling 20.04.2023. Betænkning 24.05.2023).

Kl. 13:07

Forhandling

Formanden (Søren Gade):

Der er stillet ændringsforslag.

 Ønsker nogen at udtale sig?

 Da det ikke er tilfældet, er forhandlingen sluttet, og vi går til afstemning.

Kl. 13:07

Afstemning

Formanden (Søren Gade):

Ønskes afstemning om ændringsforslag nr. 1 og 2, tiltrådt af et flertal (S, V, SF, M, DD, KF, EL, DF og ALT)?

De er vedtaget.

 Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter dette som vedtaget.

Det er vedtaget.

Det næste punkt på dagsordenen er:

10) 2. behandling af lovforslag nr. L 124:

Forslag til lov om opsigelse af dobbeltbeskatningsoverenskomst mellem Danmark og Rusland og gennemførelse af defensive foranstaltninger mod Rusland.

Af skatteministeren (Jeppe Bruus).

(Fremsættelse 03.05.2023. 1. behandling 09.05.2023. Betænkning 24.05.2023).

Kl. 13:08

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter dette som vedtaget. 

 Det er vedtaget.

Det næste punkt på dagsordenen er:

11) 2. behandling af lovforslag nr. L 103:

Forslag til lov om ændring af sundhedsloven og lov om autorisation af sundhedspersoner og sundhedsfaglig virksomhed. (Rammer for en national kvalitetsplan for det nære sundhedsvæsen, smidiggørelse af regler for etablering og drift af regionsklinikker, mulighed for særligt vederlag til læger i områder med lægemangel og regler om fordeling af uddannelsesforløb i speciallægeuddannelsen).



Af indenrigs- og sundhedsministeren (Sophie Løhde).

(Fremsættelse 30.03.2023. 1. behandling 14.04.2023. Betænkning 25.05.2023).

Kl. 13:09

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

12) 2. behandling af lovforslag nr. L 123:

Forslag til lov om ændring af lov om tobaksvarer m.v. og forskellige andre love. (Implementering af dele af delegeret direktiv vedrørende opvarmede tobaksvarer m.v.).

Af indenrigs- og sundhedsministeren (Sophie Løhde).

(Fremsættelse 28.04.2023. 1. behandling 09.05.2023. Betænkning 25.05.2023).

Kl. 13:09

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:09

Afstemning

Formanden (Søren Gade):

Der stemmes om ændringsforslag nr. 1 af et mindretal (DF), tiltrådt af et mindretal (DD, LA, KF, EL, RV og ALT), om, at lovforslaget deles i to lovforslag. Afstemningen starter.

Afstemningen slutter.

For stemte 43 (DD, LA, KF, EL, RV, DF og ALT, 1 V (ved en fejl)), imod stemte 65 (S, V, M og SF), hverken for eller imod stemte 0.

Delingen af lovforslaget er forkastet.

Herefter er ændringsforslag nr. 2 til det delte lovforslag bortfaldet.

Der stemmes derefter om ændringsforslag til det udelte lovforslag.

Ønskes afstemning om ændringsforslag nr. 3, tiltrådt af et flertal (S, V, M og SF)?

Det er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

13) 2. behandling af lovforslag nr. L 96:

Forslag til lov om Kulturens Analyseinstitut.

Af kulturministeren (Jakob Engel-Schmidt).

(Fremsættelse 29.03.2023. 1. behandling 20.04.2023. Betænkning 24.05.2023).

Kl. 13:10

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:11

Afstemning

Formanden (Søren Gade):

Ønskes afstemning om ændringsforslag nr. 1 af et mindretal (EL), tiltrådt af et flertal (S, V, M, SF, DD og RV)?

Det er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

14) 2. behandling af lovforslag nr. L 97:

Forslag til lov om ændring af lov om videregående kunstneriske uddannelsesinstitutioner under Kulturministeriet, lov om scenekunst og lov om Statens Kunstfonds virksomhed. (Ny styringsform på institutionerne, udpegning til Det Kongelige Teaters bestyrelse og digitale ansøgninger).

Af kulturministeren (Jakob Engel-Schmidt).

(Fremsættelse 29.03.2023. 1. behandling 20.04.2023. Betænkning 24.05.2023).

Kl. 13:11

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:12

Afstemning

Formanden (Søren Gade):

Ønskes afstemning om ændringsforslag nr. 1-3, tiltrådt af et flertal (udvalget med undtagelse af ALT).

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

15) 2. behandling af lovforslag nr. L 125:

Forslag til lov om ændring af lov om ophavsret. (Gennemførelse af dele af direktiv om ophavsret og beslægtede rettigheder på det digitale indre marked).

Af kulturministeren (Jakob Engel-Schmidt).

(Fremsættelse 03.05.2023. 1. behandling 10.05.2023. Betænkning 24.05.2023).

Kl. 13:12

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:12

Afstemning

Formanden (Søren Gade):

Ønskes afstemning om ændringsforslag nr. 1-8, tiltrådt af et flertal, (udvalget med undtagelse af ALT).

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

16) 2. behandling af lovforslag nr. L 107:

Forslag til lov om ændring af lov for Grønland om kapitalkrav og tilsynsmæssige krav for kreditinstitutter og investeringsselskaber. (Gennemførelse for Grønland af visse ændringsforordninger til forordning (EU) nr. 575/2013 om tilsynsmæssige krav til kreditinstitutter og investeringsselskaber).

Af erhvervsministeren (Morten Bødskov).

(Fremsættelse 12.04.2023. 1. behandling 18.04.2023. Betænkning 24.05.2023).

Kl. 13:12

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

17) 2. behandling af lovforslag nr. L 88:

Forslag til lov om forsikringsvirksomhed i tværgående pensionskasser, livsforsikringsselskaber og skadesforsikringsselskaber m.v. (lov om forsikringsvirksomhed).

Af erhvervsministeren (Morten Bødskov).

(Fremsættelse 29.03.2023. 1. behandling 18.04.2023. Betænkning 25.05.2023. Ændringsforslag nr. 110 af 26.05.2023 uden for betænkningen af erhvervsministeren (Morten Bødskov)).

Kl. 13:13

Forhandling

Formanden (Søren Gade):

Der er stillet ændringforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:13

Afstemning

Formanden (Søren Gade):

Ønskes afstemning om ændringsforslag nr. 1-31, tiltrådt af et flertal (udvalget med undtagelse af DF og NB), om ændringsforslag nr. 110 uden for betænkningen af erhvervsministeren (Morten Bødskov) eller om ændringsforslag nr. 32-109, tiltrådt af et flertal (udvalget med undtagelse af DF og NB)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

18) 2. behandling af lovforslag nr. L 118:

Forslag til lov om ændring af årsregnskabsloven. (Implementering af Europa-Parlamentets og Rådets direktiv (EU) 2021/2101 for så vidt angår offentliggørelse af indkomstskatteoplysninger for visse virksomheder og filialer m.v.).

Af erhvervsministeren (Morten Bødskov).

(Fremsættelse 26.04.2023. 1. behandling 11.05.2023. Betænkning 25.05.2023. Omtrykt).

Kl. 13:14

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:14

Afstemning

Formanden (Søren Gade):

Ønskes afstemning om ændringsforslag nr. 1-13, tiltrådt af et flertal (S, V, M, SF, DD, LA, KF, EL og ALT)?

De er vedtaget.

Der stemmes om ændringsforslag nr. 14 af et mindretal (SF og EL), tiltrådt af et mindretal (ALT). Afstemningen starter.

Afstemningen slutter.

For stemte 18 (SF, EL og ALT), imod stemte 89 (S, V, M, DD, LA, KF, RV og DF), hverken for eller imod stemte 0.

Ændringsforslaget er forkastet.

Jeg betragter hermed ændringsforslag nr. 16-18, stillet og tiltrådt af de samme mindretal, som forkastet.

De er forkastet.

Ønskes afstemning om ændringsforslag nr. 15, 19 og 20, tiltrådt af et flertal (S, V, M, SF, DD, LA, KF, EL og ALT)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

19) 2. behandling af lovforslag nr. L 126:

Forslag til lov om ændring af lov om likviditetslån m.v. i forbindelse med indefrysningsordning for høje energiregninger og til energiintensive virksomheder m.v. (Justering af likviditetslåneordningen).

Af erhvervsministeren (Morten Bødskov).

(Fremsættelse 03.05.2023. 1. behandling 11.05.2023. Betænkning 25.05.2023. Omtrykt).

Kl. 13:15

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:15

Afstemning

Formanden (Søren Gade):

Ønskes afstemning om ændringsforslag nr. 1-3, tiltrådt af et flertal (udvalget med undtagelse af DF og NB)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

20) 2. behandling af lovforslag nr. L 127:

Forslag til lov om ændring af investeringsscreeningsloven og lov om Klagenævnet for Udbud. (Udvidet screening af kontrakter vedrørende etablering, medejerskab og drift af energiøen i Nordsøen og præcisering af Klagenævnet for Udbuds kompetence og indførelse af bemyndigelsesbestemmelse vedrørende administration af EU’s økonomiske sanktioner over for tredjelande vedrørende offentlige kontrakter).

Af erhvervsministeren (Morten Bødskov).

(Fremsættelse 03.05.2023. 1. behandling 11.05.2023. Betænkning 25.05.2023).

Kl. 13:16

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:16

Afstemning

Formanden (Søren Gade):

Ønskes afstemning om ændringsforslag nr. 1-9, tiltrådt af et flertal (S, V, M, SF, DD, LA, KF, EL og ALT)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

21) 2. behandling af lovforslag nr. L 91:

Forslag til lov om ændring af lov om velfærdsaftaler på ældreområdet. (Justering af skriftlighedskrav og mulighed for forsøg med selvvisitation til tilbud, der træder i stedet for madservice).

Af ældreministeren (Mette Kierkgaard).

(Fremsættelse 29.03.2023. 1. behandling 12.04.2023. Betænkning 17.05.2023).

Kl. 13:16

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

22) 2. behandling af lovforslag nr. L 92:

Forslag til lov om ændring af lov om social service. (Genindførelse af ordning med obligatorisk opfølgnings- og læringsforløb efter påbud fra Styrelsen for Patientsikkerheds Ældretilsyn).

Af ældreministeren (Mette Kierkgaard).

(Fremsættelse 29.03.2023. 1. behandling 03.05.2023. Betænkning 17.05.2023).

Kl. 13:17

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

23) 2. behandling af lovforslag nr. L 108:

Forslag til lov om ændring af lov om almene boliger m.v. og lov om leje af almene boliger. (Tilskud til midlertidig huslejenedsættelse i visse almene boligafdelinger).

Af social- og boligministeren (Pernille Rosenkrantz-Theil).

(Fremsættelse 12.04.2023. 1. behandling 28.04.2023. Betænkning 23.05.2023).

Kl. 13:17

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

24) 2. behandling af lovforslag nr. L 119:

Forslag til lov om ændring af lov om forsøg med et socialt frikort. (Forlængelse af forsøg med et socialt frikort og forhøjelse af beløbsgrænsen).

Af social- og boligministeren (Pernille Rosenkrantz-Theil).

(Fremsættelse 26.04.2023. 1. behandling 02.05.2023. Betænkning 16.05.2023).

Kl. 13:18

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

25) 2. behandling af lovforslag nr. L 120:

Forslag til lov om ændring af lov om social service. (Ophævelse af aldersgrænsen og dispensationsadgangen i ordningen med kontant tilskud til ansættelse af hjælpere til overvågning og støtte i forbindelse hermed om natten).

Af social- og boligministeren (Pernille Rosenkrantz-Theil).

(Fremsættelse 26.04.2023. 1. behandling 02.05.2023. Betænkning 16.05.2023).

Kl. 13:18

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

26) 2. behandling af lovforslag nr. L 115:

Forslag til lov om ændring af lov om miljøbeskyttelse, lov om varmeforsyning, lov om elforsyning og selskabsskatteloven. (Ny organisering af affaldsforbrændingssektoren og konkurrenceudsættelse af forbrændingsegnet affald).

Af klima-, energi- og forsyningsministeren (Lars Aagaard).

(Fremsættelse 26.04.2023. 1. behandling 03.05.2023. Betænkning 25.05.2023).

Kl. 13:18

Forhandling

Formanden (Søren Gade):

Der er stillet ændringsforslag.

Der er to, som har bedt om ordet. Jeg giver først ordet til hr. Søren Egge Rasmussen fra Enhedslisten.

Kl. 13:19

(Ordfører)

Søren Egge Rasmussen (EL):

Tak for det. Jeg ønskede at få ordet, inden vi stemmer om ændringsforslagene, og det er ikke, fordi der er noget galt med ændringsforslagene. Dem kan man roligt stemme for. Man så har man jo et par minutter mere til at tænke over, hvad man skal gøre her ved andenbehandlingen.

Jeg synes, at det her lovforslag omkring liberalisering af affaldssektoren kun sikrer én ting, og det er, at der bliver liberaliseret i affaldssektoren. Resten er uvist. I »Klimaplan for en grøn affaldssektor og cirkulær økonomi« fra juni 2020 forudsættes det, at aftalen giver en CO2-reduktion på 0,7 mio. t 2030. Klimarådet har på Klima-, Energi- og Forsyningsudvalgets høring i april i år og i høringssvar klart tilkendegivet, at affaldsaftalen ikke giver CO2-reduktioner på grund af muligheden for øget affaldsimport. Overkapaciteten på affaldsforbrændingsanlæggene medfører øget affaldsimport i bestræbelserne på at overleve på et liberaliseret marked. Lovforslaget sikrer heller ikke mere CO2-fangst fra affaldsforbrændingsanlæg, hvilket ellers ville være en god løsning.

Vi har i den parlamentariske proces, vi har haft, fået belyst nogle af problemstillingerne vedrørende manglende CO2-effekter af konkurrenceudsættelsen, den manglende reduktion af importen af affald og også den manglende reduktion af forbrændingskapaciteten og de store økonomiske risici, der pålægges kommunerne. Lovforslaget har skabt usikkerhed om kommende sager om ekspropriation. Affaldsselskabet Norfors vil stævne staten, og Frederiksberg Kommune er klar til at gøre det samme. Det er meget forståeligt, at kommuner ikke vil acceptere store strandede udgifter, som kan blive helt op til 4,5 mia. kr. Det vil på sigt forringe den kommunale velfærd.

Der er blevet fremført væsentlig kritik fra KL, Klimarådet, Dansk Fjernvarme og Dansk Affaldsforening under lovbehandlingen og i dialogen med udvalget. Og der har været en kritik fra en lang række andre parter under den forudgående høring. Flere aktører har på det seneste fremsendt opfordring til at stoppe endnu en politisk katastrofe, inden det for alvor går galt. Efter flere høringer, adskillige udvalgsspørgsmål og samråd er det ikke lykkedes at få skabt klarhed over konsekvenserne for kommuner, for borgerne og for forbrugerne i forbindelse med gennemførelsen af lovforslaget.

Samlet set er »Klimaplan for en grøn affaldssektor og cirkulær økonomi« fra juni 2020 forældet, da den ikke sikrer de CO2-reduktioner, der var en forudsætning. Den sikrer ikke den CO2-fangst, som ville være en god løsning, men som godt nok ikke er med i aftalen. Og den skaber en masse konflikter med kommuner og risikerer at efterlade store tab i kommunerne, hvilket i sidste ende rammer befolkningen. Vi har ikke brug for retssager mellem stat og kommuner, men derimod brug for et godt samarbejde for at sikre mindre affaldsforbrænding, mere fjernvarme og hurtigere klimahandling. Det er det stik modsatte, som det her lovforslag medfører.

Vi er nogle, som har været i mindretal i udvalget, og som har arbejdet for at få lovforslaget ordentligt behandlet og for at få tidsplanen forlænget, så der var mere tid til at få belyst lovforslagets konsekvenser og problematikker i forhold til klimaet, miljøet, kommunernes økonomi og EU-retten. Jeg er meget bekymret for det faglige niveau i ministerens lovarbejde, Folketingets muligheder for at kontrollere regeringen og Folketingets lovkvalitet, som svækkes under alt for stramme tidsplaner.

Jeg synes, at der er god grund til, at Folketinget bremser op her. Og Folketinget har jo to muligheder. Man kan sende det her lovforslag tilbage til udvalgsbehandling, men så skal der være et flertal i udvalget, som ikke vil færdigbehandle det her lovforslag på den her side af sommerferien. Derfor vil jeg ikke kræve, at det sendes tilbage til fornyet udvalgsbehandling. Jeg vil kun være med til at støtte op, hvis der er andre partier, der kræver det. For der skal jo være et flertal for på den måde at blokere, at det her forfærdelige lovforslag bliver vedtaget. Den anden mulighed er, at et flertal stemmer imod lovforslaget ved tredjebehandlingen. Og det er jo et særligt lovforslag. Tænk sig at have et lovforslag, som skal udmønte en aftale, hvor det så ender med, at der er to partier, der er med i aftalen, som vil stemme imod lovforslaget.

Enhedslisten er trådt ud af aftalekredsen, fordi det her er den dårligste løsning. Jeg vil gerne sige tak til Alternativet for samarbejdet under den her proces. Tak til alle de foreninger og organisationer, som har forsøgt at råbe politikerne op. Jeg vil sige tak til Enhedslisten for at have stillet mange spørgsmål. Og vi vil sige tak til de organisationer, som har inspireret til alle de spørgsmål.

Vi har altså stadig væk chancen, Folketing, for at forhindre den her katastrofe. Vi har altså ikke brug for retssager mellem stat og kommuner. Vi har brug for godt samarbejde med kommunerne. Der er kommet så mange advarsler om, at det er den helt forkerte vej, man går, hvis man vedtager det her lovforslag. Nu er Folketinget advaret. Og jeg vil opfordre til, at der er nogle andre end Enhedslisten, som sender det her lovforslag tilbage i udvalg for at få det ordentligt belyst. Tak.

Kl. 13:24

Formanden (Søren Gade):

Tak for det. Der er en enkelt kort bemærkning. Fru Lea Wermelin, Socialdemokratiet. Værsgo.

Kl. 13:24

Lea Wermelin (S):

Tak for det. Jeg har, måske også lidt for folkeoplysningens skyld, prøvet at tælle sammen i forhold til det lovforslag, vi behandler i dag, som jo har en hel del de historik på bagen, fordi aftalen går tilbage til 2020:

Der har været fem tekniske gennemgange af lovforslaget; der har været opfølgning på høringssvarene i ministeriet; der er fra ministeriets side blevet stillet op til en udvalgshøring; vi har selv i udvalget holdt flere eksperthøringer; udvalget har modtaget 25 notitser, som også har været behandlet i forligskredsen; der er lavet et 27 sider langt metodenotat, som også er blevet delt med udvalget; der er besvaret 116 skriftlige spørgsmål; og derudover er der selvfølgelig de forligskredsmøder, vi også haft.

Så er jeg med på, at Enhedslisten har valgt at træde ud af aftalen, altså man startede med at skrive under, men har så efterfølgende trukket sig fra den aftale, og det er jo helt fair. Men kan Enhedslistens ordfører ikke bare bekræfte, at den CO2-reduktion, som vi forventer, står ministeriet også på mål for, altså at man i lovforslaget forventer at få den CO2-reduktion, som vi aftalt blandt aftalepartierne?

Kl. 13:25

Formanden (Søren Gade):

Ordføreren.

Kl. 13:25

Søren Egge Rasmussen (EL):

Der står også i svarene, at man forventer, at der ikke kommer øget afffaldsimport. Når nu man liberaliserer og presser de enkelte affaldsselskaber til have den bedst mulige økonomi, så vil en ansvarlig direktør, når man har en overkapacitet på sin ovne, da importere mest muligt affald, når man kan få penge for at modtage det. Man skal da ikke kunne lægge mere end to og to sammen for at finde ud af, at det er sådan, det kommer til at blive, og det er jo også det, de siger. De vil da gøre alt for at overleve som affaldsselskaber, så de kan levere noget fjernvarme til forbrugerne. Det er jo en del af den store løsning.

Derfor står der jo nogle ting i besvarelserne, som simpelt hen ikke kan hænge sammen. Hvis man kigger på, hvad KL har til os af input, hvis man ser på, hvad Dansk Fjernvarme og Dansk Affaldsforening siger til os, så siger de jo klart: Lad være med at vedtage det her lovforslag inden sommerferien. Jeg undrer mig egentlig over, at det ikke gør mere indtryk på Socialdemokratiet, men at man bare vil fare derudad og gennemtrumfe det her lovforslag med sådan et hastværk. Det er simpelt hen uanstændigt, at vi på en måned skal færdigbehandle et så kompliceret lovforslag, hvor processen har vist, at der er meget, der ikke er besvaret.

Kl. 13:26

Formanden (Søren Gade):

Fru Lea Wermelin.

Kl. 13:27

Lea Wermelin (S):

Okay, jeg tager det svar som et udtryk for, at ordføreren jo rent faktisk ikke vil være med til at sige det, som er sandheden, nemlig at man på den faglige side i Klimaministeriet står på mål for, at vi får de CO2-reduktioner, som vi forventer, for ellers kunne ordføreren jo bare bekræfte fra talerstolen. Det er jo det faglige grundlag, der ligger. At man så vil betvivle det fra Enhedslistens side, synes jeg egentlig er ærgerligt.

Vi har jo netop haft dialog med kommuner og fjernvarmeselskaber og andet, for selvfølgelig skal der være en god dialog om det. Nu listede jeg også lige alle de møder, der har været, op. Der ligger jo også hele den aftale, som vi vender tilbage til. Men en gang til: Er det ikke rigtigt, at vi i lovforslaget får de CO2-reduktioner, som er aftalt?

Kl. 13:27

Formanden (Søren Gade):

Ordføreren.

Kl. 13:27

Søren Egge Rasmussen (EL):

Hvis man i stedet for vælger at lytte til Klimarådet, ligger der et høringssvar, der klart siger, at det ikke medfører CO2-reduktioner. Vi havde en høring, hvor Klimarådet og bekræftede, at det sådan set var Klimarådets officielle holdning. Hvis man læser høringssvaret fra CONCITO, som har siddet og kigget de her ting igennem, er det klare svar også, at det her ikke giver CO2-reduktioner. Når så vigtige instanser kommer med sådan nogle bud, lytter jeg og Enhedslisten til det.

Angående alle spørgsmålene, må man bare konstatere, at når vi gør opmærksom på, at der er ca. 20 spørgsmål, der ikke er blevet besvaret, får vi bare et svar tilbage om, at ministeriet mener, at de er blevet besvaret. Det er de ikke!

Kl. 13:28

Formanden (Søren Gade):

Der er ikke flere korte bemærkninger. Vi siger tak til hr. Søren Egge Rasmussen fra Enhedslisten. Jeg byder nu velkommen til fru Theresa Scavenius fra Alternativet.

Kl. 13:28

(Ordfører)

Theresa Scavenius (ALT):

Ordføreren for Enhedslisten har jo allerede motiveret og sagt mange af de ting, der ligger til grund for, hvorfor det er vigtigt, at vi får snakket om det her lovforslag, og hvorfor jeg vil anmode om at få det til fornyet udvalgsbehandling.

Jeg kan mærke, at hr. Søren Egge Rasmussen taler for døve øren. Og når fru Lea Wermelin har nogle kommentarer, synes jeg også at det hører med til historikken og er rigtig vigtigt at vide, at Socialdemokratiet og mange andre partier i udvalget systematisk har modarbejdet os, der havde lyst til at have høringer og havde alle de her faglige kritikker. Så ordføreren for Socialdemokratiet kan ikke tage æren for de ting, der er sket i udvalget. Jeg har faktisk på vegne af partiet Alternativet indgivet en klage til Præsidiet over, hvad der er foregået i udvalget, netop fordi der fra Socialdemokratiets ordfører og andre har været en kritik af, at vi faktisk lavede vores parlamentariske arbejde lige præcis i forhold til affaldsloven.

Men jeg ved godt, at der er mange, der ikke har lyst til at tale om affaldsloven og derfor hellere vil kigge ned i deres telefoner og være fokuseret på, hvor vigtigt det er at udvise, at den her regering er udholdende. Men vi bliver altså nødt til at sige, at det her ikke bare handler om klimapolitik, ikke bare handler om miljøpolitik, ikke bare handler om kommunernes økonomi; det handler faktisk også om, hvorvidt vi respekterer os selv som et demokratisk hus, der lytter til kritik, som forholder sig til kritik, og som laver noget lovgivning, som er i orden og kan være borgerne bekendt. Jeg er bekymret for, at der er et skred i vores demokrati, hvor man kan lave lovgivning, der ikke har de rigtige tal, hvor man ikke lytter til kommunerne, hvor man skalter og valter med folk penge, og hvor man ikke lytter til den kritik.

Der er nogle specifikke ting, og det er helt konkret. Og det er derfor, at vi har brug for den her fornyede udvalgsbehandling. I forhold til importtallene er folketingsmedlemmerne blevet vildledt, er jeg sikker på. Der er nogle notater, der netop viser, at importen vil stige, mens regeringen konsekvent har sagt det modsatte. I forhold til ekspropriering handler det om, hvorvidt det er blevet undersøgt, hvilke anlæg der vil lukke. Der har folketingsmedlemmerne fået at vide, at det er det ikke, men der er nogle tal, der viser, at det må der have været lavet. Det vil sige, at den viden, vi har fået fra ministeriet, ikke har været tilstrækkelig.

Til sidst vil jeg bare sige, igen til fru Lea Wermelin, i forhold til det her med, at vi skal stole på ministeriets tal, at det er en så alvorlig sag, hvis vi ikke kan det, at argumentet om, at det bare er det, det handler om, ikke er tilstrækkeligt. Vi ved, at der er et fagligt pres lige præcis i forhold til den her lov, og det er også derfor, vi har brug for at få det yderligere belyst. Jeg vil tage initiativ til, at vi skal have en aktindsigt for at belyse, hvad der egentlig er foregået.

Samlet set vil jeg bare sige til alle jer, der sidder i det her hus lige nu, at der er ingen af jer, der kommer til at stemme for det her lovforslag, der kan sige, at I laver klimapolitik. Det er mange af jer sikkert ligeglad med, men ud over det kan I heller ikke sige, at I passer på borgernes penge. For det her er en økonomisk katastrofe, som enten lander i kommunerne og vil gå ud over vuggestuer eller ældreplejen eller lander på statens regning, og så ved jeg ikke, hvad det er for en helligdag, regeringen bliver nødt til at tage efterfølgende.

Så hvis der er nogen af jer, der passer på borgernes penge eller ønsker at lave klimapolitik, er det altså nu inden den sidste dag, at I skal tænke jer om. Nu får I et par ekstra dage, fordi der er brug for den her fornyede udvalgsbehandling i forhold til at kigge på importtallene og det her med analysen bag ekspropriering.

Kl. 13:32

Formanden (Søren Gade):

Tak for det. Der er et par enkelte korte bemærkninger, og jeg giver først ordet til fru Lea Wermelin, Socialdemokratiet. Værsgo.

Kl. 13:32

Lea Wermelin (S):

Tak for det. Jeg ved næsten ikke, hvad jeg skal starte med, for jeg synes, det sætter helt nye standarder med de voldsomme angreb, der kommer fra Alternativets ordfører på landets fineste talerstol i forhold til det embedsværk, vi har i Danmark. Jeg tror, man skal være meget, meget påpasselig med i den mikrofon og på den talerstol at betvivle, at det arbejde, der bliver lavet af vores embedsfolk i ministerierne, holder vand. Der er i hvert fald intet i det, jeg har set, som peger i den retning, så det må jo stå for Alternativets egen regning.

Det er jo også helt fair, hvis man træder ud af aftalen og vælger ikke at stemme for, som vi må forstå på Alternativets indlæg er tilfældet, og det er sikkert også nemmere ikke at tage ansvar. For mig og for Socialdemokratiet handler klimapolitik også om at tage ansvar og om at sikre, at de reduktioner, vi aftaler med hinanden, rent faktisk bliver til noget. Jeg kan forstå, at fru Theresa Scavenius er meget bekymret for skatteborgernes penge og også kommunernes kasser, men hvordan kan det overhovedet være tilfældet, hvis ikke vi får de CO2-reduktioner, som er forudsat i lovforslaget? Det er jo det, der vil gøre, at der også kommer strandede omkostninger i sidste ende.

Kl. 13:33

Formanden (Søren Gade):

Ordføreren.

Kl. 13:33

Theresa Scavenius (ALT):

Det er en meget ærgerlig udvikling, der er ved at ske, hvor det handler om, hvordan jeg betvivler noget. Det her handler om, at der er en uoverensstemmelse mellem, hvordan ministeriet regner, og hvordan alle andre regner. Der er en systematisk anden måde at regne på i kommunerne, i branchen, i Klimarådet, i CONCITO og hos alle dem, vi snakker om. Så det er ikke mig, der betvivler nogle fakta; det er ministeriet, der bliver nødt til at forklare, hvorfor ministeriet har andre tal end alle andre. Det er et krav, vi i det her hus bør stille.

I forhold til aftalen og forligskredsen osv. vil jeg sige, at det er noget Christiansborglogik, som man ude i virkeligheden ikke interesserer sig for. Ude i virkeligheden handler det om, hvordan borgernes økonomi er, og om der bliver lavet klimapolitik. Folk i det her hus har fået et mandat til at lave klimapolitik, og så nytter det jo ikke noget, at man så laver præcis det modsatte. Ved I, hvad det skaber? Det skaber mistillid til alle de mennesker, der sidder i det her hus.

Jeg synes, vi skal gøre det bedre og faktisk lytte til folk og sige: Det er rigtigt nok, at der var nogle forkerte tal; lad os sætte det her på pause, som kommunerne og branchen ønsker. Det her handler præcis om at sige: Vi skal tage ansvar for det mandat, borgerne har givet os.

Kl. 13:34

Formanden (Søren Gade):

Fru Lea Wermelin.

Kl. 13:34

Lea Wermelin (S):

Okay, men det lyder jo, som om fru Theresa Scavenius mener, at hun har regnet det hele ud. Men jeg kan bare ikke forstå – og det er det, jeg egentlig spurgte til lige før – hvordan to modsatrettede ting kan være rigtige på samme tid. Altså, fru Theresa Scavenius siger, at der vil være en omkostning for kommunerne og for skatteborgerne, men den kommer jo kun, hvis der er anlæg, der skal lukke, hvilke altså giver en klimaeffekt, men samtidig siger ordføreren, at det ikke giver klimaeffekt. Begge ting kan jo ikke være rigtige, og derfor giver det, der bliver sagt fra talerstolen, ikke mening. Men det kan være, at jeg kan blive klogere i det svar, som ordføreren kommer med.

Kl. 13:35

Formanden (Søren Gade):

Ordføreren.

Kl. 13:35

Theresa Scavenius (ALT):

Jeg skal nok forsøge at gøre nogen klogere her. Med hensyn til det her har jeg ikke nogen personlige vurderinger. Det handler om, at der er nogle anlæg, som vil gå konkurs på grund af nogle refinansieringsproblemer – det er det, der sker i Nordsjælland, og måske også det, der sker på Frederiksberg. Så pointen er, at der er nogen, der vil gå konkurs, men det, der ikke er sikring for i den lov, er jo, at der ikke er nogen, der kan åbne dagen efter. Derfor vil det jo fortsætte, og det er det, der er hele pointen, altså at vi kan få alle problemerne på én gang.

Kl. 13:35

Formanden (Søren Gade):

Hr. Søren Egge Rasmussen, Enhedslisten, værsgo.

Kl. 13:35

Søren Egge Rasmussen (EL):

Jeg vil da godt tilkendegive, at jeg støtter en udvalgsberetning. Så er vi da to partier, der er for det. Det giver jo også Socialdemokratiet en mulighed for at indsende nogle udvalgsspørgsmål, så de kan få svar på de spørgsmål, de måtte mene ikke er blevet besvaret godt nok; dem er der helt sikkert mange af. For Enhedslisten er det at tage ansvar jo også at lytte til Klimarådet og tage det input ned og tage det ind i det politiske arbejde. Det er jo det, vi er med til at råbe op om sammen med Alternativet, altså at det ikke er det, der sker i det her lovforslag.

Jeg har et spørgsmål om de her miljøkonsekvensvurderinger, som vi i udvalgsbehandlingen ikke er kommet til bunds i. Det var jo en ting, der burde være holdt en høring om. For hvis man i lovforslaget tager udgangspunkt i den forudsætning, at der ikke kommer mere affaldsimport ved at vedtage det, og virkeligheden er en anden, er der jo ikke den rette miljøkonsekvensvurdering. Jeg vil godt høre ordføreren, om ikke det er et af de aspekter, som vi burde bruge lidt tid på at få uddybet fuldt ud.

Kl. 13:36

Formanden (Søren Gade):

Ordføreren.

Kl. 13:36

Theresa Scavenius (ALT):

Jeg er meget enig i det, som ordføreren fra Enhedslisten siger. Jeg forsøgte også selv til et af de sidste møder netop at foreslå det her med, at vi skulle kigge på miljøvurderingen. For problemet er, at ministeriet selv har vurderet, at der ikke er brug for en miljøvurdering. Men ifølge EU-retten står det ret klart, at alle planer og lovforslag, som forandrer noget, der har relevans for miljøet, herunder transport af affald osv., skal miljøvurderes grundigt.

Så vi har også her en udfordring; måske er det her lovforslag slet ikke lovteknisk i orden. Og selvfølgelig er det vores opgave i det her hus at sikre – uagtet om man er enig eller uenig i selve indholdet – at det lovteknisk er i orden. Derfor er det selvfølgelig noget af det, vi også bliver nødt kigge på i udvalgsarbejdet, inden vi kan sende det til afstemning.

Kl. 13:37

Formanden (Søren Gade):

Hr. Søren Egge Rasmussen.

Kl. 13:37

Søren Egge Rasmussen (EL):

Nu nævnte ordføreren, at vi skal passe på borgernes penge, og her har vi så et lovforslag, der kan komme til at koste 4½ mia. kr. ude i kommunerne på grund af strandede omkostninger. Det synes jeg jo er et ret stort beløb. Ordføreren spurgte ind til, hvor mange fridage der skal afskaffes for at få råd til det. Det er sådan i runde tal to fridage. Så jeg ved ikke lige, hvor regeringen påtænker de to fridage skulle tages fra. Ville det være i forbindelse med jul, pinse, eller hvad ville det være? Eller ville det være grundlovsdag, der skulle afskaffes helt for alle? Så jeg synes, at det er godt, at ordføreren bringer det op, at det sådan set er økonomisk uansvarligt, hvis lovforslaget bliver vedtaget.

Kl. 13:38

Formanden (Søren Gade):

Ordføreren.

Kl. 13:38

Theresa Scavenius (ALT):

Det er jo nemlig det. Lovforslaget her har mange problematikker i sig, og derfor er det altså meget uansvarligt, at vi har en regering, som ikke passer på borgernes penge og ikke tager kritikken alvorligt. Så jeg vil igen appellere til, at alle tænker sig grundigt om og stemmer efter deres overbevisning, og at vi får en frugtbar diskussion i udvalget.

Kl. 13:38

Formanden (Søren Gade):

Fru Karin Liltorp, Moderaterne.

Kl. 13:38

Karin Liltorp (M):

Tak for det, og tak for ordførerens kommentarer. Nu håber jeg, at ordføreren anerkender, at kritikken, der kommer fra talerstolen, går i meget forskellige retninger, og at det faktisk ikke kan kobles sammen. Den bekymring, der er for borgerens penge, netop at kommunerne kommer til at tjene på affald, hænger jo ikke sammen med, at vi ikke får den her klimagevinst, som vi faktisk håber. Jeg kunne godt tænke mig at få ordføreren til at bekræfte, at de beregninger, der kommer fra Klimaministeriet, faktisk har været lagt frem længe og er fuldstændig transparente, og at det ville være en god idé at tage udgangspunkt i dem, når man på den måde prøver at så mistro til embedsværkets arbejde, i stedet for at komme med en formodning om, at man ikke kan stole på dem.

Kl. 13:39

Formanden (Søren Gade):

Ordføreren.

Kl. 13:39

Theresa Scavenius (ALT):

Jamen det kan jeg desværre ikke bekræfte. Jeg har siddet til møder ovre i forligskredsen, hvor vi netop fik at vide, at det her var en god forretning for borgerne, virksomhederne og kommunerne. Vi fik at vide, at der kunne være nogle få omkostninger. Det her med de 4½ mia. kr. er noget, der er kommet ind langt, langt senere. Så jeg kan desværre ikke bekræfte det, som ordføreren spørger om.

Kl. 13:39

Formanden (Søren Gade):

Fru Karin Liltorp.

Kl. 13:39

Karin Liltorp (M):

Det, jeg spurgte om, var reelt, om ordføreren kunne anerkende, at ministeriets beregninger er lagt frem, og at de er fuldstændig transparente, og at det, man skal tage udgangspunkt i for en god diskussion, faktisk er de tal, der ligger der, i stedet for at komme med påstande om, at man ikke kan stole på det, embedsværket har lavet. For jeg synes, det er en meget uheldig mistillid at skabe til systemet, hvis der ikke er hold i dem.

Kl. 13:39

Formanden (Søren Gade):

Ordføreren.

Kl. 13:39

Theresa Scavenius (ALT):

Det er ikke mig, der skaber mistillid til systemet. Systemet skaber det selv ved ikke at kunne argumentere for, retfærdiggøre og sandsynliggøre de beregninger, det har lavet. Ja, vi har været mange, der har forsøgt og har kæmpet og fået masser af tal frem og spurgt ind til det, og nu er der så endelig kommet mere data i forhold til økonomidelen. Det er blevet mere klart. Så jo, her på falderebet er der kommet et bedre overblik over det. Men klimatallene er stadig ikke blevet korrigeret.

Kl. 13:40

Formanden (Søren Gade):

Fru Ida Auken, Socialdemokratiet.

Kl. 13:40

Ida Auken (S):

Sagen er jo, at vi har for mange forbrændingsanlæg i Danmark, og derfor brænder vi for meget affald af. Vi har lige fået kritik af EU-Kommissionen for at brænde for meget affald af, og nu laver vi en lovgivning, der skal gøre, at vi får færre affaldsanlæg. Og kommunerne siger, at der kommer færre forbrændingsanlæg, og derfor mister vi penge. Ordføreren har lige medgivet, at ordføreren mener det. Det betyder så også, at der bliver brændt mindre plastic af, og at vi får en reel klimaeffekt. Når ordføreren så bliver spurgt, hvordan begge ting kan være rigtige på én gang, altså at man ikke anerkender miljøeffekten fra Alternativets side, så siger ordføreren, at der vil blive bygget nye anlæg. Vil ordføreren lige være sød og forklare mig, hvad det er for nogle nye anlæg, der er på tapetet rundtomkring i landet?

Kl. 13:41

Formanden (Søren Gade):

Ordføreren.

Kl. 13:41

Theresa Scavenius (ALT):

Dels er det jo sådan, at et anlæg, der erklæres konkurs, kan åbne dagen efter med nogle nye ejere. Så det er der ikke noget til hinder for. Derudover forhindrer lovforslaget heller ikke, at man netop kan åbne nye anlæg. Jeg havde forventet, at man selvfølgelig lavede et lovforslag, hvor der stod: Det er ulovligt at åbne nye anlæg. Man gør det modsatte!

Kl. 13:41

Formanden (Søren Gade):

Fru Ida Auken.

Kl. 13:41

Ida Auken (S):

Så altså, når det bliver en dårlig businesscase at brænde affald af på nogle anlæg, der ikke er gode nok, og som der er overkapacitet på, tror ordføreren, at der simpelt hen er nogen, der lige om lidt åbner et nyt anlæg, i stedet for at sige, at nu gør vi det, vi har skullet gøre i 15 år i det her land, nu sætter vi ind over for den forbrænding og siger, at der ikke skal brændes lige så meget affald af i Danmark. Vi skal sortere mere affald, vi skal genanvende mere affald. Men ordføreren vil hellere stå og bringe ministeriet i miskredit, skabe mistillid til hele Folketinget, til hele systemet. Det er simpelt hen ikke i orden! Og når der så spørges om, hvad det er for nogle anlæg, der skal åbnes, finder man på et eller andet helt fiktivt scenarie om, at der nok er nogle, der vil åbne i den her situation.

Kl. 13:41

Formanden (Søren Gade):

Ordføreren.

Kl. 13:42

Theresa Scavenius (ALT):

Der er faktisk en rigtig god businesscase i at brænde affald af. Det, der er udfordringen her, er jo, at vi har nogle kommunale anlæg, som skal refinansieres, og det er der, hvor lånemulighederne bliver helt anderledes, og derfor kan de af lånetekniske årsager komme til at gå konkurs. De anlæg, der ikke har de udfordringer, vil jo importere mere affald og være åbne i lang tid. Så selv dem, der lukker, kan åbne efterfølgende, for der er masser af affald i hele Europa, vi kan brænde af. Så vi kan sagtens lave et affaldseventyr, og det er faktisk det, jeg tror lovforslaget vil resultere i, altså et dejligt affaldseventyr for Danmark. Det er bare hverken klima- eller miljømæssigt relevant for Danmark.

Kl. 13:42

Formanden (Søren Gade):

Tak for det, og der er ikke flere korte bemærkninger. Vi siger tak til fru Theresa Scavenius fra Alternativet.

Ønsker flere at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:42

Afstemning

Formanden (Søren Gade):

Ønskes afstemning om ændringsforslag nr. 1-6, tiltrådt af et flertal (udvalget med undtagelse af NB), om ændringsforslag nr. 7, tiltrådt af et flertal (udvalget med undtagelse af ALT og NB), eller om ændringsforslag nr. 8-13, tiltrådt af et flertal (udvalget med undtagelse af NB)?

De er vedtaget.

Der er stillet forslag om, at lovforslaget henvises til fornyet udvalgsbehandling, og hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

27) 2. behandling af lovforslag nr. L 116:

Forslag til lov om ændring af lov om arbejdsløshedsforsikring m.v. (Fritagelse for fradrag i efterløn for arbejde i sundhedsvæsenet i 2023 og 2024).

Af beskæftigelsesministeren (Ane Halsboe-Jørgensen).

(Fremsættelse 26.04.2023. 1. behandling 02.05.2023. Betænkning 24.05.2023).

Kl. 13:43

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:43

Afstemning

Formanden (Søren Gade):

Ønskes afstemning om ændringsforslag nr. 1-3, tiltrådt af et flertal (udvalget med undtagelse af NB)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

28) 2. behandling af lovforslag nr. L 117:

Forslag til lov om ændring af lov om social pension, lov om højeste, mellemste, forhøjet almindelig og almindelig førtidspension m.v. og lov om individuel boligstøtte. (Afskaffelse af indtægtsregulering som følge af pensionistens egen arbejdsindtægt i folkepensionens grundbeløb og pensionstillæg, justering af reglerne med henblik på mere rimelige pensionsberegninger m.v.).

Af beskæftigelsesministeren (Ane Halsboe-Jørgensen).

(Fremsættelse 26.04.2023. 1. behandling 02.05.2023. Betænkning 24.05.2023).

Kl. 13:43

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:44

Afstemning

Formanden (Søren Gade):

Ønskes afstemning om ændringsforslag nr. 1-10, tiltrådt af et flertal (udvalget med undtagelse af NB)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

29) 2. behandling af lovforslag nr. L 128:

Forslag til lov om ændring af lov om en aktiv beskæftigelsesindsats. (Genindførelse af ret til uddannelsesløft med forhøjet dagpengesats på 110 pct. i 2023).

Af beskæftigelsesministeren (Ane Halsboe-Jørgensen).

(Fremsættelse 03.05.2023. 1. behandling 09.05.2023. Betænkning 24.05.2023. Ændringsforslag nr. 10 af 26.05.2023 uden for betænkningen af Victoria Velasquez (EL)).

Kl. 13:44

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:44

Afstemning

Formanden (Søren Gade):

Ønskes afstemning om ændringsforslag nr. 1, tiltrådt af et flertal (udvalget med undtagelse af NB)?

Det er vedtaget.

Der stemmes om ændringsforslag nr. 3 af et mindretal (EL), tiltrådt af et mindretal (SF og DF). Afstemningen starter.

Afstemningen slutter.

For stemte  22 (SF, EL, DF og ALT), imod stemte 86 (S, V, M, DD, LA, KF og RV), hverken for eller imod stemte 0.

Ændringsforslaget er forkastet.

Herefter er ændringsforslag nr. 2, stillet og tiltrådt af de samme mindretal, bortfaldet.

Der stemmes om ændringsforslag nr. 10 uden for betænkningen af fru Victoria Velasquez (EL), og afstemningen starter.

Afstemningen slutter.

For stemte 18 (SF, EL og ALT), imod stemte 90 (S, V, M, DD, LA, KF, RV og DF), hverken for eller imod stemte 0.

Ændringsforslaget er forkastet.

Ønskes afstemning om ændringsforslag nr. 4-9, tiltrådt af et flertal (udvalget med undtagelse af NB)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

30) 2. behandling af lovforslag nr. L 129:

Forslag til lov om ændring af lov om en aktiv beskæftigelsesindsats, lov om organisering og understøttelse af beskæftigelsesindsatsen m.v., lov om arbejdsløshedsforsikring m.v. og lov om aktiv socialpolitik. (Øget ansvar til arbejdsløshedskasser for kontaktforløbet i de første 3 måneder, et forenklet kontaktforløb m.v., permanentgørelse af forsøg om jobrettet indsats til unge, forenkling af krav til vejledning m.v.).

Af beskæftigelsesministeren (Ane Halsboe-Jørgensen).

(Fremsættelse 03.05.2023. 1. behandling 09.05.2023. Betænkning 24.05.2023).

Kl. 13:46

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:46

Afstemning

Formanden (Søren Gade):

Ønskes afstemning om ændringsforslag nr. 1-6 tiltrådt af et flertal (udvalget med undtagelse af ALT og NB)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

31) 2. behandling af lovforslag nr. L 122:

Forslag til lov om indfødsrets meddelelse.

Af udlændinge- og integrationsministeren (Kaare Dybvad Bek).

(Fremsættelse 27.04.2023. 1. behandling 04.05.2023. Betænkning 25.05.2023).

Kl. 13:46

Forhandling

Formanden (Søren Gade):

Ønsker nogen at udtale sig?  Hr. Peder Hvelplund, Enhedslisten.

Kl. 13:47

(Ordfører)

Peder Hvelplund (EL):

Tak for det, formand. Når jeg tager ordet her til anden behandling, er det for at forsøge at forhindre Folketinget i at begå konventionsbrud. Det er jo sådan, at når vi behandler sager i Indfødsretsudvalget, altså spørgsmålet om at tildele statsborgerskab, er det efter min opfattelse en fuldstændig forældet proces.

Det er reelt sådan, at Indfødsretsudvalget både er den lovgivende, den dømmende og den udøvende magt – i hvert fald de partier, der står bag indfødsretsaftalen – fordi dispensationssager også afgøres der. Det er ikke en kritik, som Enhedslisten står alene med. Der er også international kritik af den måde, vi gør det på. F.eks. siger Patrick Wautelet fra universitetet i Liège i Belgien: »Jeg ser det som et levn fra det 19. århundrede, og det burde ikke forekomme i en retsstat i dag«. Han bliver suppleret af Maarten Vink fra Det Europæiske Universitetsinstitut i Firenze i Italien, der siger: »I EU er det virkelig usædvanligt. Jeg kender ikke et andet EU-land, der gør det her. I dag afspejler denne skønsmæssige procedure udført af politikere i Danmark en forældet praksis i Europa, og det er i det hele taget en meget usædvanlig praksis i retsstatsbaserede demokratier rundt i hele verden.«

Det er ikke desto mindre sådan, det foregår her i Danmark, og det er jo også det, der gør, at vi kan risikere at lave konventionsbrud, som ministeren efterfølgende kommer til at stå til ansvar for, men som ministeren reelt set ikke har nogen indflydelse på. Det har vi til gengæld her i Folketinget. Derfor har jeg også gjort det temmelig usædvanlige at stille et ændringsforslag om en af de her borgere, som af et flertal i Indfødsretsudvalget har fået afslag, fordi det efter min opfattelse er et fuldstændig klokkeklart brud på handicapkonventionen. Jeg har naturligvis med samtykke fra borgeren fået lov til at informere om de oplysninger, der er blevet givet til Indfødsretsudvalget i den her sag.

Det er en 72-årig kvinde, som er flygtet fra krigen i Irak, har siddet politisk fængslet og er blevet traumatiseret under fængselsopholdet, fordi hun har oplevet, at nærtstående familiemedlemmer både er blevet tortureret og dræbt under fængselsopholdet. Hun lider af og er diagnosticeret med depression, angst, ptsd i svær grad og alzheimerdemens i svær grad. Hun fik, efter hun kom til Danmark, tilkendt førtidspension i 2008 på grund af manglende arbejdsevne. Hun er derudover af sin hjemkommune tilkendt hjemmehjælp med hjælp til indkøb, til rengøring og vask, til personlig pleje, til toiletbesøg, til anretning af mad og til at føre mad fra bord til mund. Af den begrundelse, kommunen giver for den temmelig omfattende hjælp, fremgår det: Du har været udsat for voldsomme krigstraumer, og regionspsykiatrien har vurderet, at du har svær ptsd. Under din udredning for ptsd er du også udredt for demens, hvor det beskrives at være af typen svær alzheimerdemens.

Den her borger ved det selvfølgelig godt, at for det flertal, der står bag indfødsretsaftalen, Socialdemokratiet, Konservative, Venstre og LA, er det fuldstændig magtpåliggende, at selv kronisk handicappede gør alt, hvad de kan, for at leve op til de fuldstændig urimelig svære krav, der er. De krav er bl.a., at man skal leve op til en indfødsretsprøve, og at man skal leve op til danskprøve 3. Det gælder også en borger med svær alzheimerdemens. Så hun gør sig selvfølgelig den umage, at hun skriver til to forskellige sprogskoler for at høre, om de kan hjælpe hende i den her sag med at leve op til de kriterier, vi stiller, for at opnå statsborgerskab. Men der er desværre ikke meget hjælp at hente. Som det lakonisk lyder fra de to sprogcentre: Vi har ikke erfaring med prøveafholdelse for borgere med alzheimerdemens som ovennævnte og anser det ikke for muligt at dispensere for det ved prøver. Det er måske ikke et overraskende svar, men man må sige, at borgeren har forsøgt. Det er så på den her baggrund, at et flertal i Indfødsretsudvalget vælger at afvise at give dispensation.

Efterfølgende forsøger man selvfølgelig – for det har et flertal i Indfødsretsudvalget også pålagt Indfødsretskontoret – at rette henvendelse til vedkommendes læge for at høre, om der er udsigt til bedring, altså for en borger med svær alzheimerdemens. Så Indfødsretskontoret retter selvfølgelig som pålagt af Indfødsretsudvalget kontakt til borgerens læge og spørger efter, hvad udsigterne for forbedring er. Der lyder svaret så, at de ikke forventer nogen bedring. Det vil være det samme om 5 år. Tilstanden vil være den samme eller måske værre.

I det her tilfælde får den her borger afslag på indfødsret. Handicapkonventionen siger meget klart, at man ikke må forskelsbehandle folk med baggrund i deres handicap. Her er der altså tale om en borger, som lever op til alle kriterier, men får afslag, fordi vedkommende ikke kan tage danskprøve 3 og en indfødsretsprøve, fordi vedkommende har svær demens. Det er efter min opfattelse et fuldstændig klokkeklart brud på handicapkonventionen. Det betyder altså også, når I skal sidde og trykke på knappen om lidt, at hvis I stemmer nej til Enhedslistens ændringsforslag, kan det efter min mening ikke betragtes som andet end et brud på handicapkonventionen, som ministeren så efterfølgende må tage ansvaret for.

Det understreger selvfølgelig, at det her system er et fuldstændig forældet og anakronistisk system, men ikke desto mindre er det jo en konkret virkelighed, vi må forholde os til i dag. Derfor er min klare opfattelse, at hvis I vil spare både Danmark og udlændinge- og integrationsministeren for at begå konventionsbrud, skal I stemme for Enhedslistens ændringsforslag. Jeg synes i øvrigt også, at man burde gøre det af hensyn til den borger, som lever op til alle kriterier, og som har haft et liv under de her vilkår, men som vi nu afviser at optage som fuldgyldigt medlem af vores samfund.

Kl. 13:53

Formanden (Søren Gade):

Tak for det, og der er foreløbig tre korte bemærkninger. Først er det fru Maria Durhuus fra Socialdemokratiet. Værsgo.

Kl. 13:53

Maria Durhuus (S):

Jeg kommer lige til at blande mig lidt i debatten, for nu står ordføreren og taler om etik og forsvarlighed. Jeg står her som sygeplejerske og undrer mig over, om det er etisk forsvarligt at bede om et samtykke fra en så syg borger, som angivelig har svær alzheimer, altså at få et samtykke til at stå og redegøre for sagen på denne talerstol, så alle mennesker kan se det online. Er det etisk forsvarligt?

Kl. 13:54

Formanden (Søren Gade):

Ordføreren.

Kl. 13:54

Peder Hvelplund (EL):

Jeg tror, at jeg vil undlade at kommentere, hvor grænsen ligger, i forhold til hvad man synes er relevant, og i forhold at diskutere, om det er etisk forsvarligt, og i forhold til det at opnå samtykke og i forhold til at afvise en dispensationssag. Jeg kan sige, at i det her tilfælde har jeg været i kontakt med både borgeren, borgerens familie og borgernes advokat og har derigennem fået et samtykke til at kunne videregive de oplysninger. Jeg har også tidligere gjort det i forbindelse med et debatindlæg i Jyllands-Posten, hvor jeg har fået præcis det samme samtykke fra den samme kreds. Så ja, efter min opfattelse er det etisk forsvarligt, fordi det klart er blevet givet til kende, at det ønskede man, og derfor har der også været et ønske om, at det netop var relevant også at nævne det fra Folketingets talerstol.

Kl. 13:54

Formanden (Søren Gade):

Fru Maria Durhuus? Nej. Så går vi videre i rækken af spørgsmål. Hr. Alex Ahrendtsen, Dansk Folkeparti, værsgo.

Kl. 13:55

Alex Ahrendtsen (DF):

Tak. Er hr. Peder Hvelplund enig i, at grundloven står over konventionerne, også Den Europæiske Menneskerettighedskonvention?

Kl. 13:55

Formanden (Søren Gade):

Ordføreren.

Kl. 13:55

Peder Hvelplund (EL):

Jeg tror, at for Enhedslisten er der er to afgørende hensyn her, og det ene hensyn er til handicappede. Jeg synes, at det er fuldstændig afgørende, at man overholder handicapkonventionen, altså at vi ikke forskelsbehandler mennesker med handicap. Det er muligt, at Dansk Folkeparti har en anden opfattelse der. På samme måde synes jeg, at det er fuldstændig afgørende, at vi overholder de aftaler, vi indgår. Så kan man diskutere, om det er kloge og fornuftige aftaler at indgå, men i det øjeblik vi har skrevet under på en konvention, er det efter Enhedslistens opfattelse sådan, at så bør vi selvfølgelig overholde den konvention. Og jeg synes, at det er en fremragende idé at skrive under på handicapkonventionen, som forhindrer folk i at blive forskelsbehandlet på baggrund af deres handicap.

Kl. 13:55

Formanden (Søren Gade):

Hr. Alex Ahrendtsen.

Kl. 13:55

Alex Ahrendtsen (DF):

Ordføreren svarede ikke på spørgsmålet, som var meget simpelt: Står grundloven over konventionerne, eller gør den ikke? Ordføreren vil ikke svare på det, så jeg svarer på det: Ja, grundloven står over konventionerne. Så den måde, vi tildeler statsborgerskaber til personer på i Danmark, er fuldstændig efter reglerne, og vi har altså gjort det på den måde. Der er ikke noget, der er brudt, i og med at grundloven står over konventionerne. Så kan ordføreren bekræfte, at grundloven står over konventionerne?

Kl. 13:56

Formanden (Søren Gade):

Ordføreren.

Kl. 13:56

Peder Hvelplund (EL):

Det er jo en besynderlig modsætning, som hr. Alex Ahrendtsen forsøger at opstille. For hvis det nu var sådan, at grundloven var i modstrid med konventionerne, så kunne det være relevant at tale om her. Men der er intet i grundloven, der forhindrer hverken hr. Alex Ahrendtsen eller undertegnede i at overholde de konventioner, vi har skrevet under på, og derfor er det jo fuldstændig irrelevant i det her tilfælde. Man kan sagtens overholde handicapkonventionen, uden at det er i strid med grundloven, heldigvis.

Kl. 13:56

Formanden (Søren Gade):

Hr. Peter Kofod, Dansk Folkeparti.

Kl. 13:57

Peter Kofod (DF):

Det undrer mig, at ordføreren ikke svarer på hr. Alex Ahrendtsens glimrende spørgsmål. Men så vil jeg prøve med et andet spørgsmål: Kan ordføreren bekræfte, at vi jo havde en grundlov, dengang et flertal i Folketinget desværre besluttede at underkaste Danmark forskellige konventioner, at vi faktisk havde en grundlov, der tog højde for netop de her ting, herunder tildeling af indfødsret?

Kl. 13:57

Formanden (Søren Gade):

Ordføreren.

Kl. 13:57

Peder Hvelplund (EL):

Selvfølgelig er der en grundlov, der tager højde for det her. Der er heller intet, der forhindrer Danmark i, som man har gjort i f.eks. Holland og Belgien og faktisk i Rumænien for mange år siden, hvor man har konstitutioner, som har været af nogenlunde samme karakter, som den, vi har i Danmark, at tilrette lovgivningen for, hvordan man tildeler statsborgerskab, til en mere forvaltningsmæssig praksis, hvor man faktisk overholder de basale forvaltningsmæssige principper om mulighed for klageadgang og mulighed for begrundet afslag og muligheden for partshøring, aktindsigt osv. De muligheder har man kunnet lykkes med at have i andre europæiske lande. Det skulle undre mig meget, at man ikke kunne gøre det samme i Danmark, og det er præcis også det, den internationale kritik af den måde, vi gør det i Danmark på, retter sig imod.

Kl. 13:58

Formanden (Søren Gade):

Hr. Peter Kofod.

Kl. 13:58

Peter Kofod (DF):

Men med det svar må det jo stå tindrende klart, at her i landet tildeler vi indfødsret ved lov, og ikke ved konventioner. Og så er det muligt, at Enhedslisten ønsker at underminere dette princip, men det har faktisk været et rigtig, rigtig godt princip i mange år. Så kan det godt være, at Enhedslisten har fundet en eller anden professor nede i Europa, som måtte mene noget andet, men det ændrer ikke ved det faktum, at her i landet, her i huset, er det Folketinget, der bestemmer, hvem vi tildeler dansk statsborgerskab.

Kl. 13:58

Formanden (Søren Gade):

Ordføreren.

Kl. 13:58

Peder Hvelplund (EL):

Jamen det fremgår fuldstændig klart af grundloven. Jeg står ikke og taler for, at vi skal gøre noget andet end det, grundloven siger. Statsborgerskab i dag vedtages ved lov. Jeg kunne godt have et ønske om, at det blev ændret. Sådan er det ikke i dag, men når det er sådan, at vi gør det efter grundlovens principper, så er mit fromme ønske, at vi kunne indrette den måde, vi gør det på, efter de retningslinjer, man f.eks. også har i andre europæiske lande, hvor man netop gør det efter forvaltningsmæssige principper, men hvor man i sidste ombæring stemmer om det her i Folketingssalen. Så det kan man sagtens gøre inden for den eksisterende grundlovs rammer.

Kl. 13:59

Formanden (Søren Gade):

Hr. Anders Kronborg, Socialdemokratiet.

Kl. 13:59

Anders Kronborg (S):

Det er min opfattelse, at der ikke er nogen, hverken i dette Ting eller i Folketingets Indfødsretsudvalg, som bryder grundloven, som vi alle sammen har skrevet under på vi vil overholde. Jeg synes i virkeligheden, at det, vi oplever i dag, er et nybrud. Jeg har tidligere hørt ordføreren fra Enhedslisten kritisere, når vi går for meget ned i sagsbehandlingen på Folketingets talerstol. Nu var vi konkret nede i ét cpr-nummer. Synes Enhedslisten virkelig, det er en ordentlig måde at behandle en sag på, at vi begynder at behandle cpr-numre på Folketingets talerstol? Jeg har i hvert fald tidligere hørt Enhedslisten kritisere f.eks. medlemmer af Dansk Folkeparti, hvis de har gjort noget tilsvarende. Så jeg vil bare spørge ordføreren: Er der dobbeltstandarder i Enhedslisten?

Kl. 14:00

Formanden (Søren Gade):

Ordføreren.

Kl. 14:00

Peder Hvelplund (EL):

Det kan jeg svare helt klart på: Det er der ikke. Jeg vil først lige starte med at sige, at vi på intet tidspunkt har sagt, at Folketinget skulle bryde grundloven i forhold til det her. Folketinget vil efter min opfattelse bryde handicapkonventionen. Jeg synes, den måde, vi behandler sager på, er dybt problematisk, men jeg synes også, det er dybt problematisk, hvis det er sådan, at vi begår konventionsbrud. Og vi har stået hernede utallige gange, hvor højrefløjen har rejst sager, hvor man har behandlet på personniveau – i øvrigt uden at gøre sig den ulejlighed at indhente samtykke i forhold til folk – og der udleveret stærkt personfølsomme oplysninger.

I det her tilfælde er der tale om, at der er indhentet samtykke fra borgeren. Der er tale om, at den eneste måde, vi kan få afdækket, om Danmark begår konventionsbrud på, er ved, at vi tager behandlingen her i salen, og derfor er det afgørende, at vi får den her debat, for det er et fuldstændig principielt spørgsmål. Og jeg er ikke at den opfattelse, at det bør være sådan, at Danmark skal bryde konventioner. Vi kan få ministeren til at risikere Danmarks ry og rygte med baggrund i det her, uden at det er noget, vi kan gøre med åbne øjne, og det er derfor, vi tager den her debat i salen, og det er derfor, at det ikke er nok, at det foregår i Indfødsretsudvalget, hvor vi kun kan konstatere, hvad et flertal gør eller ikke gør.

Kl. 14:01

Formanden (Søren Gade):

Hr. Anders Kronborg.

Kl. 14:01

Anders Kronborg (S):

Men så er der jo tale om dobbeltstandarder hos Enhedslisten. Jeg synes både, det er problematisk, når folk fra højrefløjen diskuterer cpr-numre på talerstolen, men jeg synes også, det er problematisk, når folk fra venstrefløjen gør det. Så jeg vil gerne spørge Peder Hvelplund en gang til: Hvorfor er det i orden, at hr. Peder Hvelplund diskuterer cpr-numre på talerstolen, og hvorfor er det ikke i orden, at hr Mikkel Bjørn diskutere cpr-numre på talerstolen?

Kl. 14:01

Formanden (Søren Gade):

Ordføreren.

Kl. 14:01

Peder Hvelplund (EL):

Jeg synes, det er fremragende, hvis det er sådan, at hr. Anders Kronborg er af den opfattelse, at det ikke er hensigtsmæssigt, at vi politikere skal sidde og sagsbehandle enkeltsager. For det betyder jo, at vi så netop skal ændre den praksis, vi har i dag. For i dag foregår det sådan, hver eneste gang vi har møde i Indfødsretsudvalget, at vi sidder og behandler sager på personummerniveau. Der foregår afgørelser med stor vilkårlighed, og hvis det er Socialdemokratiets opfattelse, at vi skal ændre den praksis, så løber de i hvert fald en åben dør ind hos Enhedslisten.

Kl. 14:02

Formanden (Søren Gade):

Hr. Nick Zimmermann, Dansk Folkeparti.

Kl. 14:02

Nick Zimmermann (DF):

Tak. Jeg vil godt lige starte med at minde ordføreren om, at alle os, der er her i lokalet, jo altså har skrevet under på grundloven, så den burde jo til enhver tid stå over hvilken som helst konvention.

Dernæst vil jeg sige, at hvis vi skal passe på Danmark, er det klart, at vi skal lægge store begrænsninger på, hvem vi uddeler de her statsborgerskaber til. Ordføreren nævner bl.a. en eller anden professor i Holland, der fortæller, at det skulle være en rigtig god idé at uddele en masse statsborgerskaber, men jeg ved ikke, om ordføreren måske kan prøve at nævne bare et enkelt europæisk land, eventuelt Holland, hvor der er lommer, hvor det går rigtig godt med integrationen, og så måske bagefter nævne, hvilke steder rundtom i Europa, hvor der er lommer, hvor det går knap så godt med integrationen. Det kunne være yderst spændende.

Kl. 14:02

Formanden (Søren Gade):

Ordføreren.

Kl. 14:02

Peder Hvelplund (EL):

Jeg ved ikke, hvorfor grundloven hele tiden skal blandes ind i det her. Jeg kan sige det meget klart: Selvfølgelig står i grundloven øverst, også i forhold til konventionerne. Vi har alle sammen skrevet under på, at vi skal overholde grundloven, men der er bare ikke noget i det her tilfælde, der gør, at vi ikke kan overholde konventionerne, samtidig med vi overholder grundloven. Det er jo bl.a. derfor, vi kan få afprøvet ved Højesteret, om lovgivningen er grundlovsstridig. Det er jo netop for at sikre, at vi også overholder grundloven. Det er der bare ikke til tale om her.

I det her konkrete tilfælde taler vi om en 72-årige kvinde, der har svær alzheimer, som ikke kan tage en indfødsretsprøve, som ikke kan gå op til en danskprøve 3. Jeg kan så forstå, at ordføreren opfatter det som en stærk trussel mod Danmark, hvis vi tillader handicappede med sådan en historik at blive statsborgere. Jeg kan bare orientere ordføreren om, at den her type sager ikke er enkeltstående tilfælde – dem ser vi adskillige af i Folketingets Indfødsretsudvalg.

Kl. 14:03

Formanden (Søren Gade):

Tak for det. Hr. Nick Zimmermann.

Kl. 14:03

Nick Zimmermann (DF):

Næh, jeg går sådan set bare op i til enhver tid at sætte danskerne først, også i den her situation. Og bliver vi ved med at uddele statsborgerskaber til højre og venstre, kommer vi til på et tidspunkt at skabe rigtig, rigtig store udfordringer for vores land – endnu større, end de er i dag – så måske ordføreren i stedet for skulle være optaget af at passe på Danmark og danskerne, hvilket ville være absolut det modsatte af, hvad ordføreren har gang i nu.

For det, som Enhedslisten reelt mener, er, at til trods for at det går meget lidt godt med integrationen i Danmark, at det går meget lidt godt med dem, der er kommet fra især Afrika og Mellemøsten, skal vi fortsætte med at uddele statsborgerskaber til dem. Og det er jo desværre ikke kun i Danmark, at det går dårligt. Det går sådan set endnu værre de steder, hvor de uddeler endnu flere statsborgerskaber til folk fra Mellemøsten og Afrika. Så måske skulle ordføreren i virkeligheden tænke lidt på den grundlov, han engang skrev under på, og så kæmpe for Danmark og danskerne i stedet for.

Kl. 14:04

Formanden (Søren Gade):

Ordføreren.

Kl. 14:04

Peder Hvelplund (EL):

Det gør jeg sådan set også. Jeg betragter bare den her borger som dansker. Jeg betragter den her borger, som er flygtet fra Irak, og som bor her i Danmark og har sit liv, sin tilværelse og sin familie her i Danmark som dansker, og at hun derfor skal have de samme rettigheder som alle andre.

I forhold til i hvilket omfang det her har konsekvenser for, hvordan vi passer på Danmark og danskerne, kan jeg bare henvise til den undersøgelse, der blev lavet af ROCKWOOL Fonden, som faktisk viser, at det at få statsborgerskab virker fremmende for integrationen. Det virker faktisk, når vi siger til folk, at vi tager dem alvorligt, og at vi giver dem de samme rettigheder, som vi selv har.

Så vil jeg bare igen understrege, at når der er tale om borgere som den borger, vi taler om her, så er det en borger, der i min optik er dansker og derfor skal have de samme rettigheder, som hr. Nick Zimmermann og jeg selv nyder i forhold til at kunne deltage til folketingsvalg og at kunne få et pas.

Kl. 14:05

Formanden (Søren Gade):

Fru Mette Thiesen, Dansk Folkeparti. Værsgo.

Kl. 14:05

Mette Thiesen (DF):

Der er jeg simpelt hen nødt til at korrigere ordføreren. Selvfølgelig er hun ikke det – punktum.

I øvrigt kan man sagtens leve rigtig fint i Danmark uden at være dansk statsborger. Jeg synes sådan set ikke, det er synd for dem, der ikke får statsborgerskabet. Jeg synes, det er meget mere synd for danskerne, at politikerne herinde fra Christiansborg i årtier har smidt om sig med danske statsborgerskaber til en hel masse, der aldrig nogen sinde burde have haft det.

Men der er noget, jeg egentlig godt kunne tænke mig at høre. Jeg har også tidligere haft fornøjelsen af at drøfte indfødsret med ordføreren. Hvor går grænserne egentlig for Enhedslisten? Altså, hvor mange danske statsborgerskaber skal man bare skyde ud med spredehagl, med alle de rettigheder, der følger med? Altså, hvor går grænsen for Enhedslisten? Er der ingen grænser overhovedet? Skal alle bare have det, eller hvor går grænsen egentlig?

Kl. 14:06

Formanden (Søren Gade):

Ordføreren.

Kl. 14:06

Peder Hvelplund (EL):

Det har vi sådan set tidligere beskrevet i et grundlovsudspil, vi har offentliggjort. Men jeg synes, at det der med, at man sagtens kan leve i Danmark uden statsborgerskab, er en interessant betragtning. Det er jo fuldstændig rigtigt, at man sagtens kan leve i et land uden at have stemmeret. Det var også noget af det, der lå til grund for den første grundlov, altså grundloven fra 1849. Der var der jo som bekendt de syv f'er, der blev udelukket fra at kunne få stemmeret. Nu kan jeg ikke huske dem alle sammen, men det var jo bl.a. fruentimmere, fjolser, fallenter, folkehold, fattige og fremmede.

Der har vi jo trods alt udvidet vores demokrati ved at sikre, at folk kan få stemmeret – ud fra den erkendelse, at ja, man kan godt leve i et land uden at have muligheden for at kunne stemme, men vi får et stærkere og sundere samfund, hvis det er sådan, at vi sikrer, at de borgere, der bor i et land og er underlagt dets love og regler, også selv har indflydelse på at udforme dem. Det er jo sådan set den smukkeste tanke ved demokrati, og den kan man godt kan være imod; man kan godt synes, at man skal begrænse demokratiet og fjerne stemmeret fra folk. Men det er jo sådan set det, der ligger i det her, altså at folk kan få muligheden for at deltage i demokratiet.

Kl. 14:07

Formanden (Søren Gade):

Fru Mette Thiesen.

Kl. 14:07

Mette Thiesen (DF):

Man kan i hvert fald sætte spørgsmålstegn ved, om man er dansk, når man stadig ikke kan dansk efter så mange år, som det er tilfældet med den person, som ordføreren omtaler. Det kan man sætte meget, meget kraftige spørgsmålstegn ved. Og i Dansk Folkeparti mener vi sådan set heller ikke, at man som udlænding skal have stemmeret til hverken kommunalvalg eller regionsvalg. Altså, det er jo fuldstændig håbløst, at man tildeler udlændinge de rettigheder. Så vi vil gerne indskrænke det endnu mere.

Jeg synes bare, at det altid er interessant at høre Enhedslisten fortælle om, hvordan man gerne vil ødelægge Danmark endnu mere ved at tildele flere statsborgerskaber. Jeg må indrømme, at jeg begræder igen at høre det samme, men vi ved, hvor positionen er, og det er den så fortsat, kan jeg høre.

Kl. 14:08

Formanden (Søren Gade):

Ordføreren.

Kl. 14:08

Peder Hvelplund (EL):

Jamen jeg har bemærket, når vi tidligere har haft debatten om, hvorvidt man skulle have stemmeret ved lokalvalg og europaparlamentsvalg, at Dansk Folkeparti har det synspunkt, at det var en fuldstændig fejl, at man valgte den borgmester, man har valgt ovre på Samsø, fordi vedkommende var hollandsk statsborger og derfor godt kunne blive borgmester på Samsø.

Der mener Dansk Folkeparti, at den mulighed skulle borgerne på Samsø ikke have haft, altså at de kunne vælge vedkommende som borgmester. Han er så i øvrigt efterfølgende blevet dansk statsborger, efter at han måtte rejse til Aarhus for at få håndtryk fra borgmesteren derovre, fordi han havde svært ved at give sig selv hånden, når nu han skulle tildeles statsborgerskab.

Kl. 14:08

Formanden (Søren Gade):

Hr. Mikkel Bjørn, Dansk Folkeparti.

Kl. 14:08

Mikkel Bjørn (DF):

Tak for det. Jeg er lidt nysgerrig på, om ordføreren og ordførerens parti mener, at det, at man er handicappet eller syg eller har depression, ptsd eller noget helt tredje sådan annullerer ethvert normalt krav eller enhver normal forventning om, at man også skal være dansk og abonnere på danske værdier, danske normer og de ting, som vi i et flertal i Folketinget faktisk er ret enige om at man skal leve op til for at kunne få et dansk statsborgerskab.

For det, at man er syg i en eller anden henseende er jo enormt begrædeligt, men det er jo ikke ensbetydende med, at man er dansk. Mener Enhedslisten det?

Kl. 14:09

Formanden (Søren Gade):

Ordføreren.

Kl. 14:09

Peder Hvelplund (EL):

Altså, nu synes jeg jo bare, at i løbet af den her korte debat har vi kunnet få demonstreret, at selv her i Folketingssalen, hvor vi jo i hvert fald efter ordførerens opfattelse forventes at betragte os selv som danske, er der stor forskel på, hvordan vi opfatter det her spørgsmål. For jeg kan da høre, at Dansk Folkeparti har et helt andet syn på, hvilke begrænsninger der kan gives for handicappede, også i forhold til hvilke demokratiske rettigheder man skal have i et samfund.

Så det er nok næppe så entydigt at definere, hvad det betyder at være dansk. Jeg kan i hvert fald høre, at der er stor forskel på Dansk Folkepartis demokratiopfattelse, og hvordan vi skal behandle handicappede i samfundet, og så på den opfattelse, vi har i Enhedslisten. Jeg har ikke nogen bekymringer ved at sige, at vi synes, at en borger, som lever op til alle kriterier, men som ikke kan få dansk statsborgerskab, alene med baggrund i kvindens handicap som ramt af svær Alzheimers demens selvfølgelig bør have en rettighed med hensyn til at kunne få det statsborgerskab, også i overensstemmelse med handicapkonventionen.

Kl. 14:10

Formanden (Søren Gade):

Hr. Mikkel Bjørn.

Kl. 14:10

Mikkel Bjørn (DF):

Tak for det. Jeg foranlediges jo så til at spørge: Er man efter Enhedslistens definition af danskhed dansk, fordi man er handicappet, er syg, har ptsd eller noget andet?

Kl. 14:10

Formanden (Søren Gade):

Ordføreren.

Kl. 14:10

Peder Hvelplund (EL):

Nej, det ville nok udvide begrebet danskhed temmelig meget, hvis alle mennesker i verden, der led af ptsd eller havde et handicap, skulle betragtes som danske. Jeg er af den opfattelse, at hvis man bor i Danmark og har sit permanente liv i Danmark, så bør det også være rimeligt, at man har muligheden for at kunne deltage i demokratiet. Det ser vi jo i mange andre lande, hvor man har lempelige regler. Og som sagt er det også noget, som Enhedslisten tidligere har beskrevet i et grundlovsudspil.

Kl. 14:11

Formanden (Søren Gade):

Tak for det. Nu er der ikke flere korte bemærkninger, så vi siger tak til hr. Peder Hvelplund fra Enhedslisten, og jeg byder nu velkommen til hr. Mikkel Bjørn fra Dansk Folkeparti.

Kl. 14:11

(Ordfører)

Mikkel Bjørn (DF):

Tak for det. Vi behandler nu igen et lovforslag om tildeling af danske statsborgerskaber til langt over tusind mennesker, en massetildeling til et uansvarlig stort antal mennesker, uden at vi aner det fjerneste om disse menneskers værdier, holdninger, sympatier eller tilknytning til Danmark.

I Dansk Folkeparti er vi dybt bekymrede ved den her praksis, hvor tusindvis af anonyme personer bunkes sammen på et samlet lovforslag uden mulighed for grundig, individuel behandling og uden mulighed for en åben lovproces, hvor påståede statsløse og skjulte bipersoner gebyrfrit sniges ind på et lovforslag uden at opfylde kriterierne, og hvor ministeren og en lang række partier lige fra Radikale til Danmarksdemokraterne insisterer på at meddele statsborgerskaber til personer, som synes om islamister og syrienskrigere, ovenikøbet personer, der bor i udlandet, eksempelvis Tyrkiet, som måske aldrig har været i Danmark, aldrig har talt et eneste ord dansk, og hvor det er ganske uklart, hvad de mennesker nogen sinde har haft med Danmark at gøre, folk, der åbenbart har talt for opførelsen af moskéer i Danmark. Vi aner ikke, om de på nogen måde indgår i det sproglige, kulturelle eller værdimæssige skæbnefællesskab, vi har her i landet.

Der kan være kriminelle udlændinge, der i en alder af 14 år har begået røveri eller drab, som siden frit kan optages på lovforslaget og få statsborgerskab som bipersoner uden Folketingets eller Indfødsretsudvalgets kendskab. Der kan være udlændinge straffet med bøde for tyveri, hærværk, uorden, narkokørsel, der dette til trods frit optages på lovforslaget. Der kan være udlændinge med misligholdt gæld til danske skatteborgere, danskere, der hver dag går på arbejde for at finansiere den gavebod af naivitet, der løbende praktiseres her i Folketingssalen

Vi glæder os over, at Det Konservative Folkeparti har valgt at imødekomme en lang række af vores bekymringer og derfor stemmer for flere af vores ændringsforslag. Men lige så meget ærgrer vi os over, at en lang række partier, Moderaterne såvel som Danmarksdemokraterne, tilsyneladende er fuldt tilfredse med at give statsborgerskaber til potentielt kriminelle, islamister og udlændinge, der måske aldrig har sat en fod på dansk jord. Det er både bekymrende, og det er også forstemmende.

Både Danmarksdemokraterne og Konservative har tidligere tilkendegivet, at de ikke er afvisende over for ændringer i den nuværende indfødsretsaftale, og jeg vil derfor opfordre begge partier til at tage fat i ministeren med et konkret ønske desangående, så vi kan få sikret, at der med sikkerhed ikke er hverken kriminelle, islamister eller mennesker med offentlig gæld, der tildeles dansk statsborgerskab.

For nylig kom det frem, at embedsmænd i ministeriet stik imod en aftale mellem Folketingets partier simpelt hen har fravalgt at lave grundige baggrundstjek af ansøgeres eventuelle kriminelle fortid. Og nu insisterer man så på, at vi skal lovgive i blinde og dermed tildele statsborgerskaber til mennesker, der potentielt kan have foretaget sig ting, der, blev de offentliggjort, ville afholde en lang række partier her i salen fra at give dem statsborgerskab.

Det er i Danmark Folketinget, der tildeler indfødsret. Det gør vi ved lov. Lovgivningen i Danmark er offentlig, og hensynet til grundloven, offentligheden og processen er selvsagt væsentligere end den enkelte ansøgers eller ministerens ret til at holde denne fortid hemmelig for den befolkning, hvis folkevalgte repræsentanter skal tildele denne person indfødsret.

Ansøgere kan søge dispensation, eller i yderste tilfælde kan de afstå fra at ansøge, hvis de personlige forhold, der gør sig gældende for dem, er så fortrolige, at Folketinget ikke kan tage stilling til det. I modsat fald vil det væsentligt forringe folketingsmedlemmers grundlovsgivne ret og pligt til at behandle indfødsretssager ved lov med de parlamentariske midler, vi har til rådighed.

I Dansk Folkeparti kan vi ikke støtte denne lukkede lovgivningsproces, der i realiteten forhindrer folketingsmedlemmerne i efter hensigten med grundlovens § 44 at afgøre, hvem der skal erhverve dansk statsborgerskab, og derfor stemmer vi selvfølgelig også imod i de sager, hvor vi ikke kan behandle ansøgere individuelt med den omhu, som grundlovsfædrene har pålagt os. Derfor har vi også stillet en lang række ændringsforslag, så Folketinget får mulighed for individuelt, selvfølgelig, som det var meningen og hensigten, også i det oprindelige og første forslag om tildeling af dansk statsborgerskab, at tage stilling til ministeriets mest åbenlyse tosserier. Tak for ordet.

Kl. 14:15

Formanden (Søren Gade):

Tak for det. Der er en enkelt kort bemærkning. Hr. Mohammad Rona fra Moderaterne, værsgo.

Kl. 14:15

Mohammad Rona (M):

Tak for talen. Jeg skal bare lige være sikker på noget her, for jeg fik jo selv dansk statsborgerskab i 1996 sammen med mine forældre. Mener ordføreren, at det har været en fejl?

Kl. 14:16

Formanden (Søren Gade):

Ordføreren.

Kl. 14:16

Mikkel Bjørn (DF):

Jeg er sikker på, at havde jeg siddet til en individuel personlig samtale med hr. Mohammad Rona, var vi nok kommet frem til, at i hvert fald hr. Mohammad Rona kunne få et dansk statsborgerskab. Jeg skal ikke kunne udtale mig vedrørende ordførerens familie.

Kl. 14:16

Formanden (Søren Gade):

Hr. Mohammad Rona.

Kl. 14:16

Mohammad Rona (M):

Super, jamen tak for det. Det sidste spørgsmål er nok sådan mere en kommentar. Jeg tror, at når man har de her indfødsretssager – nu hørte vi det også fra Enhedslisten før – er det jo først og fremmest et udvalg, der er ret unikt på mange måder, for der er jo en form for fortrolighed, som vi alle sammen skal overholde, og det synes jeg er ret vigtigt. Nu ved jeg selv, at ordføreren og Enhedslistens ordfører har været ude at fortælle nogle ting omkring, hvordan man stemmer og ikke stemmer osv. Så det er bare en opfordring til – også i forhold til at jeg ved, at ordføreren er formand for udvalget – at vi virkelig skal være obs på det her udvalg, for det er virkelig et unikt udvalg.

Kl. 14:17

Formanden (Søren Gade):

Ordføreren.

Kl. 14:17

Mikkel Bjørn (DF):

Ligesom jeg opridsede i min tale, er lovbehandlingen i Danmark offentlig. Det vil sige, at når vi vedtager lovgivning, skal Folketingets medlemmer lige så vel som befolkningen have mulighed for at kende konsekvenserne af den lovgivning, der vedtages. Og ved at putte en masse mennesker, over 1000 mennesker, på et lovforslag og ikke ville give Folketinget indsigt i, hvad det konkret er, der gør sig gældende for de her mennesker, og hvorfor de eventuelt måske ikke skulle have dansk statsborgerskab, ændrer man grundlæggende den måde, vi lovbehandler på i Danmark. Det synes vi i Dansk Folkeparti er dybt uhensigtsmæssigt.

Kl. 14:17

Formanden (Søren Gade):

Tak for det. Der er ikke flere korte bemærkninger. Vi siger tak til hr. Mikkel Bjørn fra Dansk Folkeparti. Jeg byder nu velkommen til fru Nanna Høyrup fra Alternativet.

Kl. 14:17

(Ordfører)

Nanna Høyrup (ALT):

Tak. DF's behandling af indfødsretssagerne demonstrerer, hvorfor vi i Alternativet har foreslået anonymisering af ansøgere til dansk statsborgerskab. Der er de her x antal ændringsforslag fra DF, der alle vedrører udtagelse af personer på lovforslaget, fordi DF ikke mener, de er danske nok. Det er en begrundelse, DF baserer på personers sociale medier. Størstedelen af disse personer er optaget på lovforslaget efter at have betalt og bestået indfødsretsprøven. Det er altså ikke sager, der har skullet bedømmes i Indfødsretsudvalget. Det var det.

Kl. 14:18

Formanden (Søren Gade):

Tak for det. Der er tre korte bemærkninger. Først er det hr. Anders Kronborg, Socialdemokratiet. Værsgo.

Kl. 14:18

Anders Kronborg (S):

Tak for det. Nu har vi jo haft to forskellige ordførere på talerstolen, henholdsvis hr. Peder Hvelplund og hr. Mikkel Bjørn. Hr. Peder Hvelplund beskrev en sag, hvor hr. Peder Hvelplund havde været i dialog både med advokat og med familie.

Såfremt Alternativet fik opbakning til deres forslag, ville det jo også betyde, at vi i Indfødsretsudvalget ikke kunne have dialog med borgere. Borgere kunne ikke tage kontakt til medlemmerne af Indfødsretsudvalget og fortælle om deres sag. Hvis der var noget, vi som medlemmer af Indfødsretsudvalget var i tvivl om i forhold til de her sager, kunne vi ikke tage kontakt til de her borgere, fordi de simpelt hen var anonymiseret. Frygter Alternativet ikke, at det i virkeligheden vil være en endnu større glidebane, at vi faktisk ikke kender dem, vi giver statsborgerskab, og ikke kan få det, som jo også er i folkestyrets ånd: en dialog med de mennesker, der ønsker at få et dansk pas?

Kl. 14:19

Formanden (Søren Gade):

Ordføreren.

Kl. 14:19

Nanna Høyrup (ALT):

Det her med anonymisering er ikke noget, vi mener; det er jo noget, forskningen viser rent faktisk sagtens kan lade sig gøre.

Kl. 14:19

Formanden (Søren Gade):

Hr. Anders Kronborg.

Kl. 14:19

Anders Kronborg (S):

Mig bekendt er der ikke lavet forskning om anonymisering i forhold til indfødsretssager. Jeg anerkender, at man kan gøre det, men jeg anerkender også, at hvis f.eks. hr. Mikkel Bjørn, som er formand for Indfødsretsudvalget, spørger til de anonymiseringer, så skal ministeren faktisk udlevere de her sager. Men jeg kunne godt tænke mig at høre Alternativet: Hvordan skal en anonym borger i praksis henvende sig til et folketingsmedlem?

Kl. 14:20

Formanden (Søren Gade):

Ordføreren.

Kl. 14:20

Nanna Høyrup (ALT):

Det er jo det, vi har indstillet til, altså at vi skal finde ud af, hvad det er for en model, der skal anvendes. Så vil jeg yderligere bare sige, at vi gerne vil forhindre den her form for diskrimination, i forhold til hvem der får dansk statsborgerskab.

Kl. 14:20

Formanden (Søren Gade):

Fru Mette Thiesen, Dansk Folkeparti.

Kl. 14:20

Mette Thiesen (DF):

Den eneste diskrimination, der foregår her, er jo sådan set, at vi passer på Danmark og danskerne og ikke bare kyler om os med tildelinger af dansk statsborgerskab. Det ønsker vi i hvert fald ikke i Dansk Folkeparti.

Men jeg kunne bare godt tænke mig at høre ordføreren, om ordføreren ikke anerkender, at det er grundloven, der jo både tilsiger, at hver enkelt folketingsmedlem kun er bundet af sin egen overbevisning, og sådan set også, at indfødsret tildeles ved lov.

Kl. 14:20

Formanden (Søren Gade):

Ordføreren.

Kl. 14:20

Nanna Høyrup (ALT):

Nu taler jeg i den her sammenhæng om det, som Alternativet foreslår omkring anonymisering.

Kl. 14:21

Formanden (Søren Gade):

Fru Mette Thiesen.

Kl. 14:21

Mette Thiesen (DF):

Jeg går da ud fra, at folketingsmedlemmet kender grundloven. Og jeg kan sådan set godt høre, at Alternativet har fremsat et efter min overbevisning fuldstændig vanvittigt forslag i forhold til anonymisering, for så har man jo netop ingen mulighed for overhovedet at vide, hvem man tildeler statsborgerskab. Men jeg kunne stadig væk godt tænke mig at høre, om ordføreren anerkender, at indfødsret tildeles ved lov jævnfør grundloven, og at hvert enkelt folketingsmedlem kun er bundet af sin egen overbevisning, og at det dermed er hvert enkelt folketingsmedlem herinde, der sidder og tildeler indfødsret ved lov.

Kl. 14:21

Formanden (Søren Gade):

Ordføreren.

Kl. 14:21

Nanna Høyrup (ALT):

Jeg vil stadig væk føre det tilbage til, at det, jeg taler om, er omkring anonymisering.

Kl. 14:21

Formanden (Søren Gade):

Hr. Mikkel Bjørn, Dansk Folkeparti.

Kl. 14:21

Mikkel Bjørn (DF):

Det er selvfølgelig et dybt, dybt absurd forslag fra Alternativet. Det svarer jo til, at ordføreren skulle lukke folk ind i sit hjem med bind for øjnene uden at vide, hvem hun lukker ind. Altså, vi kan jo ikke sidde og tildele statsborgerskab uden at vide, hvem de folk, vi tildeler statsborgerskab, er. Der kan jo være talsmænd for Hizb ut-Tahrir og alt muligt på et lovforslag. Det ville vi normalt have mulighed for at undersøge og, hvad skal man sige, foreslå ændret. Det vil ordføreren så forhindre os i som folketingsmedlemmer. Synes ordføreren ikke, at det er dybt, dybt uhensigtsmæssigt?

Kl. 14:22

Formanden (Søren Gade):

Ordføreren.

Kl. 14:22

Nanna Høyrup (ALT):

Nu er idéen jo ikke, at man overhovedet ikke må få nogen som helst former for information.

Kl. 14:22

Formanden (Søren Gade):

Hr. Mikkel Bjørn.

Kl. 14:22

Mikkel Bjørn (DF):

Nå, men hvad er det så for nogle informationer, man gerne må få? Det kunne jeg godt tænke mig at spørge ordføreren om. For i dag har vi ikke mulighed for at få indsigt i, om en person eksempelvis er aktiv i Hizb ut-Tahrir, hvis ikke vi har mulighed for at google den persons navn.

Kl. 14:22

Formanden (Søren Gade):

Ordføreren.

Kl. 14:22

Nanna Høyrup (ALT):

Det er i hvert fald sådan, at man ikke skal kunne have et navn, så man kan holde øje med, hvad folk foretager sig på de sociale medier.

Kl. 14:22

Formanden (Søren Gade):

Hr. Peter Kofod, Dansk Folkeparti.

Kl. 14:22

Peter Kofod (DF):

Jeg er simpelt hen chokeret. For det, Alternativet foreslår her, er jo at tage muligheden for, at vi kan kontrollere, hvem det er, der får dansk indfødsret eller ej, fra Folketinget. Så har man tænkt sig at give os bind for øjnene, lade en masse mennesker komme ind i vores land og i øvrigt lade dommere ved alle mulige domstole ude i verden, f.eks. EU-Domstolen og Menneskerettighedsdomstolen osv., træffe beslutning herom. Det gør mig meget, meget bekymret, at det er linjen. Så lad mig lige følge op på hr. Mikkel Bjørns spørgsmål. Jeg vil gerne vide det fuldstændig tindrende klart. Kan vi bare lukke folk ind og give dem statsborgerskab sådan bare i blinde uden at vide, hvilke sympatier de her mennesker måtte have? Vil ordføreren ikke give mig ret i, at der blandt danskere er et kulturelt sammenhold, at der er et historisk sammenhold, og at der er et værdimæssigt sammenhold? Der kan vi da ikke bare lukke alle mulige ind.

Kl. 14:23

Formanden (Søren Gade):

Ordføreren.

Kl. 14:23

Nanna Høyrup (ALT):

Nu er det jo sådan, at vi stadig væk har myndigheder, der holder øje med, om der er nogle personer, som har nogle forhold, som gør, at man ikke mener, at de kan få dispensation. Altså, nu taler I om Hizb ut-Tahrir osv. osv. Der er jo også myndigheder, der holder øje med personer, og det her med at tildele statsborgerskaber med lukkede øjne gør vi jo ikke.

Kl. 14:24

Formanden (Søren Gade):

Hr. Peter Kofod.

Kl. 14:24

Peter Kofod (DF):

Det er da kun på grund af hr. Mikkel Bjørn, at vi ikke gør det. Hvis hr. Mikkel Bjørn ikke havde siddet i Indfødsretsudvalget og stillet spandevis af ændringsforslag, havde Folketinget jo bare stemt ja – i vildelse, skulle jeg til at sige. Så vil ordføreren ikke give mig ret i, at når vi ikke gør det, som Alternativet siger at man bare kan gøre, så er det alene på grund af hr. Mikkel Bjørns store indsats for at passe på det danske samfund?

Kl. 14:24

Formanden (Søren Gade):

Ordføreren.

Kl. 14:24

Nanna Høyrup (ALT):

Nej, det vil jeg ikke anerkende. Og så vil jeg dertil tilføje, at jeg synes, at vi skal tænke meget over, at den måde, vi behandler det her med dansk statsborgerskab på, også bevæger sig ud i resten af samfundet, så vi faktisk er med til at producere en fortælling om mennesker, der bor og lever i Danmark og rigtig gerne være en del af samfundet, som bliver en negativ fortælling. Så jeg synes også, at man skal kigge indad hos Dansk Folkeparti, i forhold til hvordan man behandler det område.

Kl. 14:25

Formanden (Søren Gade):

Hr. Kristian Bøgsted, Danmarksdemokraterne.

Kl. 14:25

Kristian Bøgsted (DD):

Tak. Når vi snakker anonymisering her og ordføreren siger, at der er mange oplysninger, men at dem må vi ikke få herinde i Folketingssalen – det et er os, der sidder og laver lovgivningen herinde, men det er anonymiseret for os – mener ordføreren så, at dem, der så måtte sidde ude i embedsværket, faktisk er bedre egnet til at træffe den beslutning end os, der sidder og skal vedtage lovgivningen?

Kl. 14:25

Formanden (Søren Gade):

Ordføreren.

Kl. 14:25

Nanna Høyrup (ALT):

Så vidt jeg er orienteret, er det et forslag, vi er kommet med, og det er et forslag, hvor der var lagt op til, at vi skulle finde ud af, hvordan sådan en model kunne fungere herinde.

Kl. 14:25

Formanden (Søren Gade):

Hr. Kristian Bøgsted.

Kl. 14:25

Kristian Bøgsted (DD):

Jo, men det er svært at få en model til at fungere ved at stå på talerstolen og sige, at embedsværket ude bagved gerne må få oplysninger, og at de faktisk er bedre kvalificeret end os, der sidder herinde i Folketingssalen. Det er da os herinde, der er nødt til at skulle have de oplysninger, hvis det er os, der skal lovgive om det – det er ikke nok, at det er dem ude bagved. Er ordføreren ikke enig i det?

Kl. 14:26

Første næstformand (Leif Lahn Jensen):

Ordføreren.

Kl. 14:26

Nanna Høyrup (ALT):

Jeg vil stadig væk holde fast ved, at det er et forslag, vi er kommet med, som vi mener har gang på jorden, og vi ville selvfølgelig ønske, at der var nogle partier, der havde lyst til at prøve at udvikle det, i forhold til at det fungerer i andre lande at gøre det anderledes end den måde, vi gør det på her i Danmark.

Kl. 14:26

Første næstformand (Leif Lahn Jensen):

Så er det hr. Nick Zimmermann.

Kl. 14:26

Nick Zimmermann (DF):

Nu vil jeg lige starte med at sige, at jeg generelt har meget stor respekt for samtlige partier her i Folketinget og mener, at de hver især repræsenterer nogle danskere, der har stemt på dem. Men som jeg forstod det, stillede Alternativet op på at lave vores offentlige køkkener om, så der skulle serveres veganergryde og linsebøffer, og på et stop for Lynetteholm og den slags ting, og jeg tænker, at måske er lige præcis det her med at passe på Danmark og danskerne et lidt for alvorligt emne til, at Alternativet sådan for alvor skal gå ind på den bane. For hvis man for

alvor mener, at vi skal passe på med, hvad for et signal vi sender ud i verden, hvis vi siger, at vi ikke ønsker at give statsborgerskab til folk fra især Mellemøsten og Afrika og jo altså folk, der har en historie med kriminalitet og med forskellige holdninger til islam og danskerne generelt, så tror jeg måske, at den her diskussion var bedst, hvis Alternativet satte sig ud i hjørnet.

Kl. 14:27

Første næstformand (Leif Lahn Jensen):

Ordføreren.

Kl. 14:27

Nanna Høyrup (ALT):

Det er spørgeren jo i sin gode ret til at mene. Vi er fuldt ud i stand til at indgå i den her debat, og vi står ved det forslag i forhold til at ville have en anden måde at behandle de her ansøgninger om dispensation til dansk statsborgerskab på.

Kl. 14:27

Første næstformand (Leif Lahn Jensen):

Spørgeren.

Kl. 14:27

Nick Zimmermann (DF):

Nej, Alternativet er ikke i stand til at have fuld forståelse for det her forslag, hvis man helt seriøst mener, at vi ikke skal vide, hvem der kommer ind i vores land, og hvem vi uddeler statsborgerskab til. Det vil jo have kæmpestore konsekvenser for vores land. Prøv at kigge ud i hele Europa på dem, der har givet flere statsborgerskaber til folk fra Mellemøsten og Afrika, end vi har gjort her i Danmark – det står langt værre til. Vi skal virkelig passe på Danmark for enhver pris, og det håber jeg virkelig at Alternativet en dag måske vil få øjnene op for.

Kl. 14:28

Første næstformand (Leif Lahn Jensen):

Ordføreren.

Kl. 14:28

Nanna Høyrup (ALT):

Det går jo faktisk rigtig, rigtig godt med integrationen her i Danmark, og det kunne være rigtig, rigtig godt, hvis det var den fortælling, vi begyndte at nære, frem for det modsatte.

Kl. 14:28

Første næstformand (Leif Lahn Jensen):

Så er det fru Maria Durhuus.

Kl. 14:28

Maria Durhuus (S):

Tak. Jeg er ret nysgerrig på den her anonymiseringsdebat, og jeg vil gerne følge op på hr. Anders Kronborgs spørgsmål til den. Mener ordføreren ikke, at sagsbehandlingen også kan tage skade af, at de mennesker, der ansøger om et statsborgerskab, så heller ikke kan tage kontakt til politikerne i forhold til deres sager, hvis der nu er fejl i sagsfremstillingen eller der på anden måde er noget at bidrage med, altså at man ved anonymiseringen fratager dem muligheden for at tage kontakt til de politikere, der er folkevalgte, og som sidder og behandler deres ansøgninger?

Kl. 14:29

Første næstformand (Leif Lahn Jensen):

Ordføreren.

Kl. 14:29

Nanna Høyrup (ALT):

Det er jo lige præcis det. Hvis man nu var oprigtigt interesseret i at finde ud af, hvordan det kunne lade sig gøre, kunne man nok godt finde en måde, hvorpå den kommunikation kunne foregå, uden at man fandt ud af, at man med navns nævnelse fandt ud af, hvem det var.

Kl. 14:29

Første næstformand (Leif Lahn Jensen):

Spørgeren.

Kl. 14:29

Maria Durhuus (S):

Nu bliver jeg lidt forvirret, for enten anonymiserer vi, eller også anonymiserer vi jo ikke. Det kan jo ikke være overladt til tilfældigheder, i forhold til om nogle finder vejen igennem til dem, der sidder og sagsbehandler, mens andre så ikke gør. Så enten anonymiserer vi, eller også gør vi ikke. Jeg er lidt undrende over for, om det er en antagelse af, at vi alle sammen sidder og surfer på de sociale medier for at finde ud af noget om folk, eller hvor det her kommer fra. Men det er jo et skråplan, for enten gør vi det, eller også gør vi det ikke.

Kl. 14:30

Første næstformand (Leif Lahn Jensen):

Ordføreren.

Kl. 14:30

Nanna Høyrup (ALT):

Nej, det antager vi ikke.

Kl. 14:30

Første næstformand (Leif Lahn Jensen):

Der er ikke flere spørgsmål til ordføreren. Vi siger tak til ordføreren. Er der flere, der ønsker at udtale sig?

Da det ikke er tilfældet, er forhandlingen sluttet, og vi går til afstemning.

Kl. 14:30

Afstemning

Første næstformand (Leif Lahn Jensen):

Der stemmes om ændringsforslag nr. 1 af et mindretal (DF). Afstemningen starter.

Afstemningen slutter.

For stemte 4 (DF), imod stemte 104 (S, V, M, SF, DD, LA, KF, EL, RV og ALT), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 2 af et mindretal (DF). Afstemningen starter.

Afstemningen slutter.

For stemte 4 (DF), imod stemte 104 (S, V, M, SF, DD, LA, KF, EL, RV og ALT), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 3 af et mindretal (ALT), tiltrådt af et mindretal (EL). Afstemningen starter.

Afstemningen slutter.

For stemte 18 (SF, EL og ALT), imod stemte 90 (S, V, M, DD, LA, KF, RV og DF), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 4 af et mindretal (DF). Afstemningen starter.

Afstemningen slutter.

For stemte 4 (DF), imod stemte 105 (S, V, M, SF, DD, LA, KF, EL, RV og ALT), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 5 af et mindretal (DF). Afstemningen starter.

Afstemningen slutter.

For stemte 4 (DF), imod stemte 104 (S, V, M, SF, DD, LA, KF, EL, RV og ALT), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 6 af et mindretal (DF). Afstemningen starter.

Afstemningen slutter.

For stemte 4 (DF), imod stemte 104 (S, V, M, SF, DD, LA, KF, EL, RV og ALT), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 7 af et mindretal (DF). Afstemningen starter.

Afstemningen slutter.

For stemte 4 (DF), imod stemte 104 (S, V, M, SF, DD, LA, KF, EL, RV og ALT), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 8 af et mindretal (DF). Afstemningen starter.

Afstemningen slutter.

For stemte 4 (DF), imod stemte 104 (S, V, M, SF, DD, LA, KF, EL, RV og ALT), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 9 af et mindretal (DF), tiltrådt af et mindretal (DD og KF). Afstemningen starter.

Afstemningen slutter.

For stemte 19 (DD, KF og DF), imod stemte 89 (S, V, M, SF, LA, EL, RV og ALT), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 10 af et mindretal (DF), tiltrådt af et mindretal (KF). Afstemningen starter.

Afstemningen slutter.

For stemte 19 (DD, KF og DF), imod stemte 89 (S, V, M, SF, LA, EL, RV og ALT), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 11 af et mindretal (DF), tiltrådt af et mindretal (KF). Afstemningen starter.

Afstemningen slutter.

For stemte 19 (DD, KF og DF), imod stemte 88 (S, V, M, SF, LA, EL, RV og ALT), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 12 af et mindretal (DF). Afstemningen starter.

Afstemningen slutter.

For stemte 4 (DF), imod stemte 104 (S, V, M, SF, DD, LA, KF, EL, RV og ALT), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 13 af et mindretal (DF). Afstemningen starter.

Afstemningen slutter.

For stemte 4 (DF), imod stemte 104 (S, V, M, SF, DD, LA, KF, EL, RV og ALT), hverken for eller imod stemte 0.

Ændringsforslaget er forkastet.

Kl. 14:35

Der stemmes om ændringsforslag nr. 14 af et mindretal (DF), og afstemningen starter.

Afstemningen slutter.

For stemte 4 (DF), imod stemte 104 (S, V, M, SF, DD, LA, KF, EL, RV og ALT), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 15 af et mindretal (DF), og afstemningen starter.

Afstemningen slutter.

For stemte 4 (DF), imod stemte 104 (S, V, M, SF, DD, LA, KF, EL, RV og ALT), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 16 af et mindretal (DF), og afstemningen starter.

Afstemningen slutter.

For stemte 4 (DF), imod stemte 104 (S, V, M, SF, DD, LA, KF, EL, RV og ALT), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 17 af et mindretal (EL), tiltrådt af et mindretal (ALT), og afstemningen starter.

Afstemningen slutter.

For stemte 22 (SF, EL, RV og ALT), imod stemte 86 (S, V, M, DD, LA, KF og DF), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 18 af et mindretal (DF), tiltrådt af et mindretal (KF), og afstemningen starter.

Afstemningen slutter.

For stemte 19 (DD, KF og DF), imod stemte 89 (S, V, M, SF, LA, EL, RV og ALT), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 19 af et mindretal (DF), og afstemningen starter.

Afstemningen slutter.

For stemte 4 (DF), imod stemte 104 (S, V, M, SF, DD, LA, KF, EL, RV og ALT), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 20 af et mindretal (DF), og afstemningen starter.

Afstemningen slutter.

For stemte 4 (DF), imod stemte 104 (S, V, M, SF, DD, LA, KF, EL, RV og ALT), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 21 af et mindretal (DF), og afstemningen starter.

Afstemningen slutter.

For stemte 4 (DF), imod stemte 104 (S, V, M, SF, DD, LA, KF, EL, RV og ALT), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 22 af et mindretal (DF), og afstemningen starter.

Afstemningen slutter.

For stemte 4 (DF), imod stemte 102 (S, V, M, SF, DD, LA, KF, EL, RV og ALT), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 23 af et mindretal (DF), tiltrådt af et mindretal (KF), og afstemningen starter.

Afstemningen slutter.

For stemte 19 (DD, KF og DF), imod stemte 89 (S, V, M, SF, LA, EL, RV og ALT), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 24 af et mindretal (DF), tiltrådt af et mindretal (KF), og afstemningen starter.

Afstemningen slutter.

For stemte 6 (DF og DD (ved en fejl)), imod stemte 101 (S, V, M, SF, DD, LA, KF, EL, RV og ALT), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 25 af et mindretal (DF), og afstemningen starter.

Afstemningen slutter.

For stemte 4 (DF), imod stemte 104 (S, V, M, SF, DD, LA, KF, EL, RV og ALT), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 26 af et mindretal (DF), og afstemningen starter.

Afstemningen slutter.

For stemte 19 (DD, KF og DF), imod stemte 89 (S, V, M, SF, LA, EL, RV og ALT), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 27 af et mindretal (DF), og afstemningen starter.

Afstemningen slutter.

For stemte 4 (DF), imod stemte 103 (S, V, M, SF, DD, LA, KF, EL, RV og ALT), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 28 af et mindretal (DF), og afstemningen starter.

Afstemningen slutter.

For stemte 4 (DF), imod stemte 104 (S, V, M, SF, DD, LA, KF, EL, RV og ALT), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 29 af et mindretal (DF), og afstemningen starter.

Afstemningen slutter.

For stemte 4 (DF), imod stemte 104 (S, V, M, SF, DD, LA, KF, EL, RV og ALT), hverken for eller imod stemte 0.

Ændringsforslaget er forkastet.

Kl. 14:40

Der stemmes om ændringsforslag nr. 30 af et mindretal (DF), og afstemningen starter.

Afstemningen slutter.

For stemte 4 (DF), imod stemte 104 (S, V, M, SF, DD, LA, KF, EL, RV og ALT), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 31 af et mindretal (DF), tiltrådt af et mindretal (KF), og afstemningen starter.

Afstemningen slutter.

For stemte 4 (DF), imod stemte 104 (S, V, M, SF, DD, LA, KF, EL, RV og ALT), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 32 af et mindretal (DF), tiltrådt af et mindretal (KF), og afstemningen starter.

Afstemningen slutter.

For stemte 4 (DF), imod stemte 104 (S, V, M, SF, DD, LA, KF, EL, RV og ALT), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 33 af et mindretal (DF), tiltrådt af et mindretal (KF), og afstemningen starter.

Afstemningen slutter.

For stemte 4 (DF), imod stemte 104 (S, V, M, SF, DD, LA, KF, EL, RV og ALT), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 34 af et mindretal (DF), og afstemningen starter.

Afstemningen slutter.

For stemte 4 (DF), imod stemte 103 (S, V, M, SF, DD, LA, KF, EL, RV og ALT), hverken for eller imod stemte 0.

Ændringsforslaget er forkastet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse til dette, betragter jeg det som vedtaget.

Det er vedtaget.

Det næste punkt på dagsordenen er:

32) 2. behandling af lovforslag nr. L 121:

Forslag til lov om ændring af lov om ungdomsuddannelse for unge med særlige behov. (Flere rettigheder og bedre tilrettelæggelse af særligt tilrettelagt ungdomsuddannelse m.v.).

Af børne- og undervisningsministeren (Mattias Tesfaye).

(Fremsættelse 27.04.2023. 1. behandling 09.05.2023. Betænkning 25.05.2023. Ændringsforslag nr. 10 og 11 af 26.05.2023 uden for betænkningen af Karina Adsbøl (DD)).

Kl. 14:42

Forhandling

Første næstformand (Leif Lahn Jensen):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 14:42

Afstemning

Første næstformand (Leif Lahn Jensen):

Der stemmes om ændringsforslag nr. 10 uden for betænkningen af fru Karina Adsbøl (DD). Afstemningen starter.

Afstemningen slutter.

For stemte 28 (SF, DD, KF og ALT), imod stemte 76 (S, V, M, LA, EL og RV), hverken for eller imod stemte 4 (DF).

Ændringsforslaget er forkastet.

Jeg betragter herefter ændringsforslag nr. 11 uden for betænkningen af fru Karina Adsbøl (DD) som forkastet.

Det er forkastet.

Ønskes afstemning om ændringsforslag nr. 1-9, tiltrådt af udvalget?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det vedtaget.

Det næste punkt på dagsordenen er:

33) 2. behandling af lovforslag nr. L 70:

Forslag til lov om ændring af lov om vagtvirksomhed. (Etablering af en forsøgsordning med kommunale tryghedsvagter m.v.).

Af justitsministeren (Peter Hummelgaard).

(Fremsættelse 22.03.2023. 1. behandling 11.04.2023. Betænkning 25.05.2023).

Kl. 14:43

Forhandling

Første næstformand (Leif Lahn Jensen):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 14:43

Afstemning

Første næstformand (Leif Lahn Jensen):

Ønskes afstemning om ændringsforslag nr. 1, tiltrådt af et flertal (udvalget med undtagelse af SF og EL)?

De er vedtaget.

Der stemmes om ændringsforslag nr. 2 af et mindretal (LA). Afstemningen starter.

Afstemningen slutter.

For stemte 10 (LA), imod stemte 93 (S, V, M, SF, DD, KF, EL, RV og ALT), hverken for eller imod stemte 4 (DF).

Ændringsforslaget er forkastet.

Der stemmes om ændringsforslag nr. 3 af et mindretal (SF og DD), tiltrådt af et mindretal (EL og RV). Afstemningen starter.

Afstemningen slutter.

For stemte 27 (SF, DD, EL og RV), imod stemte 77 (S, V, M, LA, KF og ALT), hverken for eller imod stemte 4 (DF).

Ændringsforslaget er forkastet.

Ønskes afstemning om ændringsforslag nr. 4, tiltrådt af et flertal (udvalget med undtagelse af SF og EL)?

Det er vedtaget.

Der stemmes om ændringsforslag nr. 5 af et mindretal (KF), tiltrådt af et mindretal (DF og ALT). Afstemningen starter

Afstemningen slutter.

For stemte 14 (KF, DF og ALT), imod stemte 94 (S, V, M, SF, DD, LA, EL og RV), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 6 af et mindretal (KF), tiltrådt af et mindretal (DF). Afstemningen starter

Afstemningen slutter.

For stemte 10 (KF og DF), imod stemte 98 (S, V, M, SF, DD, LA, EL, RV og ALT), hverken for eller imod stemte 0.

Ændringsforslaget er forkastet.

Ønskes afstemning om ændringsforslag nr. 7, tiltrådt af udvalget?

Det er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget

Det næste punkt på dagsordenen er:

34) 2. behandling af lovforslag nr. L 86:

Forslag til lov om ændring af lov om sikkerhed ved bestemte idrætsbegivenheder. (Styrket indsats mod hooliganer).

Af justitsministeren (Peter Hummelgaard).

(Fremsættelse 29.03.2023. 1. behandling 11.04.2023. Betænkning 23.05.2023).

Kl. 14:45

Forhandling

Første næstformand (Leif Lahn Jensen):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 14:46

Afstemning

Første næstformand (Leif Lahn Jensen):

Ønskes afstemning om ændringsforslag nr. 1 og 2, tiltrådt af udvalget?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse mod dette, betragter jeg det som vedtaget.

Det er vedtaget.

Det næste punkt på dagsordenen er:

35) 2. behandling af lovforslag nr. L 87:

Forslag til lov om ændring af lov om indsamling m.v. (Ændring af Indsamlingsnævnets sammensætning, øgede kontrolmuligheder m.v.).

Af justitsministeren (Peter Hummelgaard).

(Fremsættelse 29.03.2023. 1. behandling 11.04.2023. Betænkning 25.05.2023).

Kl. 14:46

Forhandling

Første næstformand (Leif Lahn Jensen):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 14:46

Afstemning

Første næstformand (Leif Lahn Jensen):

Der stemmes om ændringsforslag nr. 1 af et mindretal (SF, KF og EL), tiltrådt af et mindretal (DD, LA, DF, RV og ALT), og afstemningen starter.

Afstemningen slutter.

For stemte 51 (SF, DD, LA, KF, EL, RV, DF og ALT), imod stemte 57 (S, V og M), hverken for eller imod stemte 0.

Ændringsforslaget er forkastet.

Jeg betragter herefter ændringsforslag nr. 2, tiltrådt af de samme mindretal, som forkastet.

Det er forkastet.

Ønskes afstemning om ændringsforslag nr. 3 og 4, tiltrådt af et flertal (udvalget med undtagelse af SIU)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse mod dette, betragter jeg det som vedtaget.

Det er vedtaget.

Det næste punkt på dagsordenen er:

36) 1. behandling af lovforslag nr. L 105:

Forslag til lov om ændring af straffeloven. (Udvidelse af anvendelsesområdet for tildækningsforbuddet).

Af Alex Ahrendtsen (DF) m.fl.

(Fremsættelse 30.03.2023).

Kl. 14:48

Forhandling

Første næstformand (Leif Lahn Jensen):

Forhandlingen er åbnet, og den første, der får ordet, står allerede klar. Velkommen til justitsministeren.

Kl. 14:48

Justitsministeren (Peter Hummelgaard):

Mange tak for det. Lovforslaget, som vi skal behandle i dag, er som bekendt ikke fremsat af regeringen, men af Dansk Folkeparti. Lovforslaget går ud på at udvide straffelovens eksisterende tildækningsforbud, så det også kommer til at omfatte grundskoler, ungdomsuddannelser, videregående uddannelser og voksenuddannelser.

Ifølge den gældende bestemmelse i straffeloven er det forbudt på et offentligt sted at bære en beklædningsgenstand, der skjuler ansigtet, medmindre tildækningen tjener et anerkendelsesværdigt formål. Begrebet offentligt sted skal forstås på samme måde som i ordensbekendtgørelsen, dvs. at det eksempelvis gælder på veje og i offentlige befordringsmidler.

Som reglerne er i dag, finder forbuddet som klart udgangspunkt ikke anvendelse på grundskoler og andre uddannelsessteder, fordi de normalt ikke er frit tilgængelige for offentligheden. Regeringen er enig i, at det er vigtigt at værne om de hensyn til sociale interaktion og sameksistens i Danmark, der ligger bag det gældende tildækningsforbud. Hvis man tildækker sig, giver man udtryk for, at man ikke ønsker at være en del af samfundet, og det kan medvirke til at skabe parallelsamfund med egne normer og regler. Derfor var det også godt, at vi indførte tildækningsforbuddet i sin tid.

Men regeringen kan ikke støtte lovforslaget. Det skyldes, at forslaget efter regeringens opfattelse har karakter af symbolpolitik, og den her regering ønsker ikke at føre symbolpolitik, men at tage hånd om de virkelige udfordringer, som Danmark står over for. Når vi mener, at lovforslaget er symbolpolitik, skyldes det bl.a., at tildækningsforbuddet allerede gælder på offentlige steder og dermed på vejen hen til skolen eller uddannelsesstedet.

Samtidig har bl.a. Skolelederforeningen i sit høringssvar oplyst, at folkeskolerne ikke oplever problemer med hensyn til tildækning af ansigter. Børne- og Undervisningsministeriet og Uddannelses- og Forskningsministeriet har heller ikke umiddelbart kendskab til udfordringer med tildækning i skoler og på uddannelsessteder. Derfor er der ikke umiddelbart et konkret problem ude på skolerne og uddannelsesstederne, som lovforslaget skal løse. Hvis det senere viser sig, at der faktisk er problemer ude på skolerne og uddannelsesstederne, så er det selvfølgelig en ny situation, og så må vi se på, om der er brug for tiltag. Så samlet set kan regeringen ikke støtte lovforslaget. Tak for ordet.

Kl. 14:50

Første næstformand (Leif Lahn Jensen):

Tak til ministeren. Der er i hvert fald indtil videre en enkelt kort bemærkning. Det er til hr. Alex Ahrendtsen. Værsgo.

Kl. 14:51

Alex Ahrendtsen (DF):

Justitsministeren har den 13. april 2023, dvs. i år, svaret Dansk Folkeparti, at det er Justitsministeriets vurdering, og jeg citerer, at der inden for rammerne af grundloven vil kunne arbejdes videre med at udforme et generelt forbud mod alle former for synlige symboler på politiske, ideologiske og religiøse overbevisninger i grundskolen. Det er ministeren selv, der har svaret Dansk Folkeparti. Hvordan kan ministeren så stå på talerstolen og sige, at dette private lovforslag, vi skal behandle, er symbolpolitik, når det svarer nøjagtig til det, som ministeren selv ifølge Justitsministeriet ville kunne stemme ja til?

Kl. 14:51

Første næstformand (Leif Lahn Jensen):

Ministeren.

Kl. 14:51

Justitsministeren (Peter Hummelgaard):

Medmindre jeg misforstår spørgsmålet, er der vel i virkeligheden tale om to forskellige ting. I det svar, som hr. Alex Ahrendtsen refererer til – i hvert fald hvis det er gengivet korrekt – giver jeg Justitsministeriets vurdering af et generelt forbud mod religiøse symboler. Det lovforslag, som Dansk Folkeparti privat har fremsat her, handler om at udvide det eksisterende tildækningsforbud – ikke bredere religiøse symboler, men det eksisterende tildækningsforbud – til også at omfatte grundskoler og gymnasieskoler m.v.

Kl. 14:52

Første næstformand (Leif Lahn Jensen):

Spørgeren.

Kl. 14:52

Alex Ahrendtsen (DF):

Men dette lovforslag L 105, vi behandler her i salen, handler om et generelt forbud, sådan som Justitsministeriet i et svar til os har sagt at man godt kan gøre. Så hvordan i alverden kan regeringen og ministeren så ikke støtte dette lovforslag, når det fuldstændig følger svaret af 13. april 2023? Det giver da ingen mening. Så er det, fordi man ikke vil.

Kl. 14:52

Første næstformand (Leif Lahn Jensen):

Ministeren.

Kl. 14:52

Justitsministeren (Peter Hummelgaard):

Jeg har også lige redegjort for, hvad det er, der er regeringens holdning. Vi er sådan set tilfredse med det tildækningsforbud på offentlige steder, som blev indført. Vi oplever ikke og vi ser ikke, at der er nogen problemer eller udfordringer med tildækning i bl.a. folkeskolen, hvilket vi også kan læse af høringssvarene. Derfor ser vi ikke behov for at udvide straffelovens bestemmelser for det på nuværende tidspunkt.

Kl. 14:53

Første næstformand (Leif Lahn Jensen):

Der er ikke flere spørgsmål til ministeren. Vi siger tak til ministeren. Så går vi i gang med ordførerrækken, og den første ordfører på talerstolen er hr. Bjørn Brandenborg fra Socialdemokratiet. Velkommen.

Kl. 14:53

(Ordfører)

Bjørn Brandenborg (S):

Tak for ordet. Jeg kan nærmest ikke forestille mig noget mere kvindeundertrykkende, end når kvinder bliver tvunget til at gå gemt bag islamiske klæder. Derfor var det en god idé, da et bredt flertal i Folketinget vedtog tildækningsforbuddet.

Danmark bygger på stærke fællesskaber, hvor man skal kunne se dem, man bor og lever med, men også hvor i hvert fald jeg og Socialdemokratiet har en ambition om at alle skal have de samme muligheder for at skabe sig et godt liv. Og hvis man gemmer sig bag f.eks. en burka eller niqab, udviser man alt det modsatte. Man udviser, at man ikke ønsker at være en del af samfundet, og at man ønsker nogle normer og værdier, som handler om alt andet end det, som det danske samfund er bygget op om.

Derfor handler forbuddet om flere ting. Det handler helt grundlæggende om at sende et signal om, at det kvinde- og menneskesyn ikke hører til i Danmark, og så handler det om, at vi med et forbud mod aktivt støtter de kvinder, der ønsker friheden til selv at bestemme over deres liv og tage del i det danske samfund.

Når det er sagt, kan Socialdemokratiet ikke støtte forslaget om at udvide forbuddet til også at gælde uddannelsesinstitutioner, for som det er blevet påpeget fra talerstolen allerede,  vurderer hverken myndighederne eller skolerne, at der i dag er problemer med, at forbuddet bliver brudt på uddannelsesinstitutionerne. Det kan der i sagens natur være flere årsager til, men det kunne jo f.eks. være, fordi det er ulovligt, som lovgivningen er i dag, at være tildækket på vej hen til uddannelsesinstitutionen, lige uden for uddannelsesinstitutionen eller på alle andre offentlige steder. Med andre ord virker lovgivningen. Skulle det senere vise sig, at det alligevel ikke er tilfældet på det område, som lovforslaget handler om i dag, er vi, som ministeren også sagde, selvfølgelig klar til at diskutere det igen. Tak for ordet.

Kl. 14:55

Første næstformand (Leif Lahn Jensen):

Der er indtil videre en kort bemærkning, og den er til hr. Alex Ahrendtsen. Værsgo.

Kl. 14:55

Alex Ahrendtsen (DF):

Så lad os da begynde at diskutere det nu. For jeg og Dansk Folkeparti har fået en række henvendelser fra studerende på uddannelsesinstitutioner, der har oplevet studerende, som har været fuldt tildækket, og hvor ledelsen efter henvendelsen fra disse studerende ikke har gjort noget, idet at de har henvist til loven, og de har dermed ikke ment, at de skulle gøre noget.

Anerkender ordføreren så – på baggrund af disse oplysninger, som jeg giver her i salen – at der faktisk kan være god grund til at stramme op på loven, så der ingen tvivl er for en leder af en uddannelsesinstitution om, at vedkommende ifølge ordensbestemmelserne skal gøre noget mod personer, som er fuldt tildækket på en uddannelsesinstitution?

Kl. 14:56

Første næstformand (Leif Lahn Jensen):

Ordføreren.

Kl. 14:56

Bjørn Brandenborg (S):

Nu kan jeg jo læne mig op ad vurderingerne og det, som jeg har fået at vide fra myndighederne, både ministeriet, men også fra uddannelsernes foreninger, og de siger, at der ikke har været eksempler på det og ikke er problemer.

Betyder det så, at jeg ikke tror på det, som hr. Alex Ahrendtsen siger? Nej, det gør det ikke. Jeg synes jo bare, at hvis det er sådan, at der er så mange eksempler på det, og at der også er nogle, der har henvendt sig til hr. Alex Ahrendtsen, så håber jeg da, at dem, der har sagt det, også har lyst til at dele det med os andre, så vi alle sammen kan have det samme grundlag at stå på.

Kl. 14:56

Første næstformand (Leif Lahn Jensen):

Spørgeren.

Kl. 14:56

Alex Ahrendtsen (DF):

Så det vil sige, at hvis regeringen og Socialdemokratiet får kendskab til disse hændelser, er man parat til at stemme for sådan et lovforslag?

Kl. 14:57

Første næstformand (Leif Lahn Jensen):

Ordføreren.

Kl. 14:57

Bjørn Brandenborg (S):

Det ville være at lægge ord i munden på mig. Jeg tror, at det, jeg sagde i min tale, var, at hvis det er sådan, at det viser sig, at der er et generelt problem med det her på uddannelsesinstitutionerne, så må vi jo tage en snak om det.

Kl. 14:57

Første næstformand (Leif Lahn Jensen):

Vi siger tak til ordføreren. Der er ikke yderligere korte bemærkninger. Næste ordfører er hr. Preben Bang Henriksen fra Venstre. Velkommen.

Kl. 14:57

(Ordfører)

Preben Bang Henriksen (V):

Tak for det. Tak til Dansk Folkeparti for at fremsætte det her private lovforslag. Forslaget omhandler en udvidelse af anvendelsesområdet for det såkaldte tildækningsforbud, så det også gælder i grundskolen, på ungdomsuddannelser, på videregående uddannelser og voksenuddannelser. Tildækningsforbuddet indebærer, at det ikke er tilladt at bære maskering i det offentlige rum, herunder tildække sig med burka eller niqab, som forslagsstiller også specifikt nævner i bemærkningerne til lovforslaget. I dag er det allerede ulovligt at bære burka på vej til skole eller uddannelsessted.

I Venstre er vi enige med forslagsstilleren i, at det at skjule ansigtet i det offentlige rum ikke er foreneligt med danske værdier. Og sammenhængskraften i vores samfund og respekten for vores fællesskab skal bevares, og det er det heller ikke foreneligt med. Netop derfor blev tildækningsforbuddet indført i 2018 med opbakning fra Venstre og Socialdemokratiet, Dansk Folkeparti og andre partier. Som forslagsstilleren også skriver i bemærkningerne, har tildækningsforbuddet faktisk haft en effekt på de offentlige steder, hvor det er gældende. 5  år efter tildækningsforbuddet trådte i kraft, er der kun blevet rejst meget få sigtelser for overtrædelse af forbuddet. Således var der i 2021 kun tale om to sigtelser.

Vi ser ingen grund til at ændre loven på det foreliggende grundlag og bemærker i øvrigt, at der foreligger nogle henvendelser eller rettere sagt svar på høringer fra Danske Erhvervsskoler, Danske Gymnasier, Danske Universiteter, Skolelederforeningen, Danske Skoleelever osv. Alle sammen ser de ikke rigtig noget problem for øjeblikket. Hvis det skulle vise sig, at der faktisk er problemer på skolerne og uddannelsesstederne, vil det være en ny situation, som kræver nye, yderligere tiltag, og i så fald vil vi gerne overveje, om der er behov for ændringer.

Venstre kan ikke støtte lovforslaget. Vi mener, at den nugældende lovgivning har opnået sit formål og ser ingen påtrængende behov for ændringer på det nuværende tidspunkt.

Kl. 14:59

Første næstformand (Leif Lahn Jensen):

Vi siger tak til ordføreren. Der er ingen spørgsmål eller korte bemærkninger. Den næste ordfører er hr. Henrik Rejnholt Andersen fra Moderaterne. Velkommen.

Kl. 14:59

(Ordfører)

Henrik Rejnholt Andersen (M):

Tak for det, formand. Tak for ordet, og tak til forslagsstilleren for at fremsætte dette forslag om en udvidelse, der betyder, at tildækningsforbuddet fremover vil gælde på grundskoler, ungdomsuddannelser, videregående uddannelser og voksenuddannelser. Lad mig indledningsvis sige, at DF og Moderaterne stiller sig to vidt forskellige steder i forhold til det her forslag. Det kommer nok ikke som en overraskelse. Men derudover ser Moderaterne også en række udfordringer vedrørende forslaget.

Først og fremmest er forslaget et symbolsk forslag. Det er det nok ikke, hvis man spørger forslagsstilleren, men det er det altså i Moderaternes optik. I 2018 indførte man et tildækningsforbud. Det er netop det, man ønsker at udvide med dette forslag. Det nuværende tildækningsforbud betyder reelt, at man ikke må færdes i det offentlige rum tildækket. Man fristes til at spørge forslagsstilleren, hvordan man har tænkt sig, at eleverne på uddannelsesinstitutioner, som i forvejen ikke må være tildækket i offentligheden, skal bære tildækning på deres respektive uddannelser. Det er mildt sagt ulogisk for mig, at det skulle være tilfældet i dag. Derfor er der desværre overvejende symbolik i det her forslag. Det betyder, at vi ikke kan støtte forslaget.

Lad os alligevel antage, at der skulle være mange eksempler på elever på de omtalte uddannelsesinstitutioner, der bærer tildækning, som i offentligheden er i strid med tildækningsforbuddet. Hvad har forslagsstillerne tænkt sig: Hvem skal løse dette problem? Skal lærerne? Skal skolelederne? Hvordan skal det sanktioneres? Skal lærerne og ledelsen pludselig håndhæve straffeloven som undervisere? Det mener vi ikke de skal. Det synes vi er for mange praktiske udfordringer, som vi i hvert fald ikke kender løsningen på. Det betyder, at man ikke kan gennemføre lovforslaget, som det er lige nu. Moderaterne kan ikke støtte dette forslag.

Kl. 15:02

Første næstformand (Leif Lahn Jensen):

Tak. Der er en lige enkelt kort bemærkning. Det er til hr. Peter Skaarup.

Kl. 15:02

Peter Skaarup (DD):

Tak til ordføreren for Moderaterne. Når man hører ordføreren for Moderaternes tale her i dag, og tak for den, synes jeg, at man får den fornemmelse, at Moderaterne i det hele taget er imod det burkaforbud, vi har i dag. Er det rigtigt forstået, at Moderaterne simpelt hen er imod den praksis, der er i dag, og den lovgivning, der er i dag?

Kl. 15:02

Første næstformand (Leif Lahn Jensen):

Ordføreren.

Kl. 15:02

Henrik Rejnholt Andersen (M):

Tak for spørgsmålet. Jeg var her ikke, da burkaforbuddet blev indført dengang. Jeg er ikke af den overbevisning, at vi måske ville have stemt for det på daværende tidspunkt, men det er da helt klart noget, vi ville have arbejdet med og måske haft en lidt mere moderat tilgang til, end der er i lovgivningen.

Kl. 15:02

Første næstformand (Leif Lahn Jensen):

Spørgeren.

Kl. 15:02

Peter Skaarup (DD):

Det er bare, fordi det sådan set jo var Moderaternes leder, hr. Lars Løkke Rasmussen, der var med til at indføre det i sin tid, og jeg må sige, at jeg jo synes, det var godt, jeg synes, det var vigtigt, netop for at sikre, at vi får noget integration i Danmark. Og man kan jo ikke blive integreret, hvis man f.eks. på en arbejdsplads eller i det offentlige rum insisterer på at bære en burka eller en niqab. Det er i hvert fald min og Danmarksdemokraternes opfattelse, at det mildest talt er svært. Og derfor undrer det mig, hvis man er på vej væk fra det, som Moderaternes leder jo var med til at indføre i sin tid, altså burkaforbuddet, tildækningsforbuddet, som vi kender det i dag. Jeg er med på, at man ikke vil indføre noget mere eller stramme det. Men i det mindste kunne man jo godt bakke op om det, vi har i dag.

Kl. 15:03

Første næstformand (Leif Lahn Jensen):

Ordføreren.

Kl. 15:03

Henrik Rejnholt Andersen (M):

Tak for spørgsmålet. Jamen hvad hr. Lars Løkke Rasmussen indgik tilbage i den tid, da han var i Venstre, skal jeg ikke stå her og forsvare. Men jeg kan godt følge, hvor du vil hen. Den lovgivning, der er i dag, synes jeg måske også er meget fornuftig. Jeg synes ikke, det skal være strammere. Jeg synes tværtimod, vi skulle tage højde for at lade kvinderne få lov at klæde sig, som de gerne vil, og ikke bestemme, hvad folk skal gå klædt i.

Kl. 15:04

Første næstformand (Leif Lahn Jensen):

Så siger vi tak til ordføreren. Nej, der kom lige en enkelt markering. Så er det fru Mai Mercado. Værsgo.

Kl. 15:04

Mai Mercado (KF):

Ja, der kan man nå det en gang imellem, hvis man lige er hurtig, for jeg synes simpelt hen, at det var lidt for ukonkret her til allersidst. Altså, bakker Moderaterne op om det tildækningsforbud, der findes i dag? Det er et ret enkelt spørgsmål, ja eller nej.

Kl. 15:04

Første næstformand (Leif Lahn Jensen):

Ordføreren.

Kl. 15:04

Henrik Rejnholt Andersen (M):

Vi bakker op om den lovgivning, der er i dag, ja. Vi havde måske hellere set den lidt mere løs, end den er på nuværende tidspunkt. Men vi vil ikke gå ind og stemme imod den lovgivning, der er i dag, nej.

Kl. 15:04

Første næstformand (Leif Lahn Jensen):

Spørgeren.

Kl. 15:04

Mai Mercado (KF):

Så kunne det være rigtig godt at få defineret, hvad et mere løst tildækningsforbud så indeholder.

Kl. 15:04

Første næstformand (Leif Lahn Jensen):

Ordføreren.

Kl. 15:04

Henrik Rejnholt Andersen (M):

Jamen jeg tænker, at vi i Moderaterne gerne vil have, at kvinder i princippet skal kunne gå klædt i det, de gerne vil. Jeg er udmærket klar over, hvad spørgeren hentyder til, og det er, at det er undertrykkende for kvinder i mange samfundslag. Det kan det desværre være, men jeg mener stadig væk, at der er nogle kvinder, der selv vælger, hvordan de vil gå klædt.

Kl. 15:05

Første næstformand (Leif Lahn Jensen):

Så er der ikke flere indtegnet til korte bemærkninger. Vi siger tak til ordføreren, og den næste ordfører er hr. Peter Skaarup fra Danmarksdemokraterne.

Kl. 15:05

(Ordfører)

Peter Skaarup (DD):

Tak for ordet. Vi behandler i dag et forslag til ændring af straffeloven. Det gælder udvidelse af anvendelsesområdet for tildækningsforbuddet. Det lyder jo sådan lidt teknisk og indviklet. Hvad er det nu for noget? Jo, det handler vel i virkeligheden om, at den lov mod burka og niqab, som blev indført for år tilbage, har man fra forslagsstillernes side ment ikke er stram nok, for der har været nogle eksempler på, at folk har omgået det, som nok var intentionen med burkaforbuddet i sin tid.

Først og fremmest vil jeg sige, at vi i Danmarksdemokraterne deler standpunktet om, at beklædningsgenstande som burka og niqab er noget, der ikke hører hjemme i Danmark. Det er fuldstændig i strid med de værdier og normer, som vi har her i landet, om, at vi skal kunne se, hvem vi taler med. Det er skidt, at muslimske kvinder skjuler deres ansigt eller identitet over for medborgerne. Det er mangel på ligestilling; det er udtryk for ikke at følge danske værdier, når man kommer til Danmark; og det er kvindeundertrykkende.

Derfor er vi også enige i det, som forslagsstillerne er inde på, nemlig at det var en kæmpestor og vigtig landvinding, da man indførte tildækningsforbuddet i 2018, der indebar et forbud mod at bære beklædningsgenstande, der skjuler ansigtet, på offentlige steder. For dermed sagde man klart fra over for det kvinde- og menneskesyn, som det repræsenterer. Samtidig sendte man et klart signal om, at man skal tilpasse sig det samfund, man lever i, hvilket man jo ikke gør, når man skjuler, hvem man er, når man skjuler sig bag en burka eller niqab. For dermed kan man jo ikke have kontakt med andre borgere i samfundet, og det gør det i den sidste ende svært, hvis ikke umuligt, at integrere sig i Danmark med job, uddannelse og alt, hvad der dertil hører. Derfor var tildækningsforbuddet i sin tid en sejr for integrationen. Det var en sejr for danske værdier.

Da man indførte tildækningsforbuddet i 2018, medførte det, at man ikke måtte dække sit ansigt til på steder som offentligt tilgængelige parker, jernbane- og rutebilstationer, porte, offentlige toiletter, offentlige befordringsmidler og taxaer, forlystelsessteder samt i åbningstiden i butikker, butikcentre og offentlige kontorer. Forslaget her vil så udvide anvendelsesområdet til også at gælde på grundskoler og uddannelser af forskellig art.

Vi synes egentlig i Danmarksdemokraterne, at det er ret indlysende, at tildækningsforbuddet også bør gælde der, hvor mange unge i en meget letpåvirkelig alder befinder sig, og hvor man modtager undervisning for offentlige kroner. Så vi deler egentlig forslagsstillernes holdning i det her forslag. Vi mener, nærmest som noget selvfølgeligt, at det skal være forbudt at dække ansigtet til for elever i grundskolen og for studerende på uddannelsesinstitutioner, hvis det er ulovligt at dække sig til andre steder i det offentlige rum. Der må være lighed mellem det ene og det andet sted.

Samlet set ønsker vi i Danmarksdemokraterne en stram og konsekvent udlændingepolitik, og det betyder også, at man skal være konsekvent over for udlændinge, der ikke indordner sig under de værdier, vi står for her i Danmark, og som ikke vil leve efter de værdier, som vi har her i landet. Med det her forslag sender vi et meget godt signal, synes vi, om, at man klart siger fra over for, at kvinder i Danmark skjuler deres identitet ved at dække deres ansigt til. Så vi synes, at det her forslag er godt og positivt.

Kl. 15:09

Første næstformand (Leif Lahn Jensen):

Der er ingen korte bemærkninger, så vi siger tak til ordføreren. Så er den næste ordfører hr. Steffen Larsen fra Liberal Alliance. Velkommen.

Kl. 15:10

(Ordfører)

Steffen Larsen (LA):

Tak, formand. Tak til Dansk Folkeparti og hr. Alex Ahrendtsen for at fremsætte forslaget om niqabforbud i skoler og på uddannelsessteder. Jeg tror godt, at vi kan kalde det, hvad det er.

I Liberal Alliance afskyr vi det formørkede menneskesyn, som ligger bag nogle muslimske kvinders brug af burka eller niqab. Men et decideret forbud tror vi ikke vil have en effekt og virke for de kvinder, der er tildækket på grund af familiers misforståede æresbegreber og kvindeundertrykkende ægtemænds og modbydelige patriarkalske fædres nedrige krav. Vi ønsker et frit, tolerant og åbent samfund, hvor kvinder og mænd behandles ligeværdigt, og hvor kvinder kan deltage frit på arbejdsmarkedet og i undervisningen.

Derudover er det her også symbolpolitik, hvilket jo kan være fint, hvis man vil sende et signal. Men grundlæggende er det det underliggende menneskesyn og den formørkede religiøse tro og troens greb om disse mennesker, der er problemet, og som der faktisk skal gøres noget ved. Det afhjælper vi ikke med dette forbud. Det medfører også, at disse undertrykte kvinder eventuelt fanges i deres hjem og ikke kan gå ud eller deltage i ting, så de kunne blive bedre integreret og måske kunne slippe fri af disse undertrykkende normer.

Så i Liberal Alliance kan vi altså ikke støtte forslaget.

Kl. 15:11

Første næstformand (Leif Lahn Jensen):

Der er ingen korte bemærkninger, så vi siger tak til ordføreren. Og så er det fru Mai Mercado fra Det Konservative Folkeparti.

Kl. 15:11

(Ordfører)

Mai Mercado (KF):

Tak. I Det Konservative Folkeparti var vi nogle af de første til at tale om et tildækningsforbud herhjemme, det såkaldte burkaforbud, inspireret af den lovgivning, som i starten af 00'erne blev vedtaget i Frankrig. I 2018 blev tildækningsforbuddet så vedtaget i Danmark, og jeg benyttede lige lejligheden til at gå tilbage og læse dele af lovforslaget, og der står nogle velvalgte linjer, som jeg gerne vil dele i forbindelse med det her lovforslag:

»Med dette lovforslag ønsker regeringen at slå fast, at det efter regeringens opfattelse ikke er foreneligt med værdierne og sammenhængskraften i det danske samfund eller respekten for vores fællesskab at holde ansigtet skjult i det offentlige rum. Ansigtet er således grundlaget for genkendelsen mennesker imellem, ligesom ansigtet giver mulighed for at aflæse andres signaler og følelser. Ansigtet spiller en afgørende rolle i interaktionen i vores samfund.

Hvis man tildækker sig, giver man efter regeringens opfattelse udtryk for, at man ikke ønsker at være en del af det danske samfund. Det er udtryk for en anonymisering, hvor man afviser interaktionen med sine medborgere. Noget sådant slider på sammenhængskraften i Danmark og kan bl.a. medvirke til at skabe rammen for parallelsamfund med egne normer og regler.«

Det var en del af de indledende bemærkninger til det lovforslag, som altså var om tildækningsforbuddet, og det synes jeg egentlig meget fint rammesætter den diskussion, som vi så også har i dag. For formålet dengang var at sende det meget tydelige signal, at i Danmark skal ansigtet ikke holdes skjult, og dermed skal det være ulovligt at bære niqab og burka i det offentlige rum. Det bakker vi op.

I dag behandler vi så et forslag fra Dansk Folkeparti om at flytte tildækningsforbuddet ind på uddannelsesinstitutionerne, således at det ikke kun er det offentlige rum, der er omfattet. Hvis jeg skal starte sådan lidt polemisk, kan man jo stille spørgsmålet: Hvor stort et problem er det egentlig med niqab og burka i uddannelsessektoren? Og der ville det jo have været rigtig godt, hvis der havde ligget en række spørgsmål-svar – jeg har bare ikke kunnet finde dem – som ligesom fik belyst, hvor omfattende et problem det er. Jeg kan se, at der er stillet et spørgsmål tilbage i 2020 om burkaklædte oplægsholdere på Krogerup højskole, men jeg synes, at det kunne have været meget godt som baggrund for det her lovforslag at have fået undersøgt, hvor stor en udfordring det rent faktisk er, altså inden det blev sendt i Folketingssalen som et lovforslag. Man kunne også stille det polemiske spørgsmål: Hvad er så det næste? Vil det være sundhedsvæsenet? Og hvad nu, hvis det ikke er et problem der?

Når det er sagt, er vi i politik valgt på vores politiske grundholdninger og på vores principper. Og går man ind for, at vi skal kunne kigge hinanden i øjnene i Danmark, og mener man, at burkaen er kvindeundertrykkende, så må man altså også sige B, efter at man har sagt A. For burkaen er også kvindeundertrykkende på en uddannelsesinstitution.

Derfor vælger vi at tage forslaget positivt ned i dag, altså af principielle årsager, også selv om vi synes, at lovforslaget godt kunne have været forberedt bedre, da vi grundlæggende ikke ved så meget om, hvor udbredt et problem det er, altså om der overhovedet er et problem. Men af principielle årsager, altså fordi vi er imod burkaen som beklædningsgenstand, vælger vi altså at bakke lovforslaget op i dag.

Kl. 15:15

Første næstformand (Leif Lahn Jensen):

Der er ingen korte bemærkninger, så vi siger tak til ordføreren. Næste ordfører er fru Rosa Lund fra Enhedslisten. Velkommen.

Kl. 15:15

(Ordfører)

Rosa Lund (EL):

Tak. Vi har efterhånden brugt meget tid i den her sal på at diskutere forskellige typer af hovedbeklædning, også en del mere tid, end jeg synes giver mening. Der er mange ting, man kan sige om det her forslag kommer, og jeg kan ikke nå rundt om det hele, for der er ikke noget, der er så simpelt, som det bliver gjort til i det her beslutningsforslag.

Man kan forstå ud fra forslaget, at det kort og godt går ud på at udvide tildækningsforbuddet til også at omfatte grundskoler, ungdomsuddannelser og videregående uddannelser. Hvad er formålet så med at udvide forbuddet? Jo, det er ganske simpelt, at forslagsstillerne mener, at det er skadeligt for integrationen, og at det er imod forslagsstillernes definition af danske værdier, hvis man bærer en burka eller hovedtørklæde. Det forholder sig imidlertid ikke sådan, at tørklæder skulle være skadelige for integrationen; det er i hvert fald ikke noget der gør, at man ikke kan begå sig i samfundet på helt almindelig vis. Jo, altså lige bortset fra, at der er en gruppe af danskere, som aktivt ønsker at modarbejde integration. Det er den samme gruppe af danskere, som herinde i Folketingssalen har fået igennem, at man har fjernet ordet integration fra dansk udlændingelov, altså at det simpelt hen overhovedet er en målsætning. Det, der i min optik er skadelig for integrationen og direkte imod danske værdier, er, at arbejdsgivere i langt højere grad afviser personer med tørklæde eller med navne, der lyder muslimske, og det ved vi de gør.

Det er skadeligt for integrationen, når danske borgere skal rende rundt og lave regler for, hvad andre danske borgere må klæde sig i og sådan set også blande sig i, hvilke religioner man må tro på og praktisere, og hvordan man praktiserer sin tro. Det skaber en opdeling i samfundet og et »dem« og et »os«, som er meget unikt for det danske og europæiske snæversyn. For der er jo faktisk mange steder i verden, hvor man ikke har et problem med, at forskellige mennesker med forskellige baggrunde har forskellige tro og ser forskellige ud, der omgås man bare hinanden i et ligeværdigt samfund.

Så i stedet for at forbyde bestemte befolkningsgrupper at leve på den måde, de har lyst til, som vel at mærke overhovedet ikke påvirker os andre, burde vi måske bruge kræfterne på at sprede danske værdier om mangfoldighed, tolerance og frihed og ikke mindst om ligestilling. Det er mig stadig en gåde, hvordan man kan hævde i ét og samme beslutningsforslag, at man står på mål for danske værdier, samtidig med at man gerne vil bestemme, hvordan kvinder skal gå klædt. Det er da en ret afgørende dansk værdi, at vi selv bestemmer, hvad for noget tøj vi har på. Det synes jeg.

Den rapport, der blev lavet i 2009 om netop danske kvinder, som bærer niqab eller burka, støtter heller ikke den påstand om, at det skulle have noget med integration at gøre, for forskerne vurderede nemlig, at alt taler for, at en betragtelig del af de kvinder, som bærer niqab, er konvertitter, altså er danske kvinder med blå øjne og leverpostejfarvet hår, hvis familier har levet i Danmark hele deres liv og talt dansk gennem generationer. Den slags kvinder vil nok kun i meget sjældne tilfælde være tvunget til at bære niqab. I hvert fald ville de i Danmark have gode muligheder for at unddrage sig en eventuel tvang, hvis de er vokset op her, kan sproget, kender myndighederne og kender vores regler i Danmark.

Er der nogen, der udsættes for negativ social kontrol? Det tror jeg bestemt der er, og det er et alvorligt problem. Men kommer de til at holde op med være udsat for negativ social kontrol, fordi vi forbyder, hvordan de går klædt, eller vil de derimod så bare være tvunget til at være derhjemme, fanget i en lejlighed med dem, der udsætter dem for negativ social kontrol? Jeg tror desværre det sidste, og derfor tror jeg også, at man i Dansk Folkeparti går galt i byen med det her forslag. Jeg tror, det vil lede til mere negativ social kontrol at gennemføre det her forslag, som Dansk Folkeparti har fremsat.

Jeg håber ikke, det kommer som en overraskelse, at Enhedslisten ikke kan støtte forslaget, og jeg skulle hilse og sige fra SF, de heller ikke kan støtte forslaget. Tak for ordet.

Kl. 15:20

Første næstformand (Leif Lahn Jensen):

Vi siger tak til ordføreren. Der er ingen bemærkninger. Vi går til den næste, og det er fru Zenia Stampe fra Radikale Venstre. Velkommen.

Kl. 15:20

(Ordfører)

Zenia Stampe (RV):

Tak for det. Jeg vil gerne starte med at slå fast, at vi i Radikale Venstre heller ikke støtter forslaget. Men så vil jeg gerne hurtigt rette min opmærksomhed mod regeringen, for jeg vil gerne takke for regeringens meget klare tilkendegivelse i dag om, at man ikke støtter forslaget, og at man i øvrigt ikke støtter symbolpolitik. Det synes jeg er en meget stærk markering i Folketingssalen i dag. Jeg synes også, det er markerer et nybrud i dansk udlændingepolitik, at en regering ikke bare siger ja og amen, hver gang et parti i Folketinget fremsætter et symbolpolitisk forslag på udlændingeområdet. Det er en dag, jeg vil huske, for dem har der ikke været mange af herinde.

Så kan vi jo altid diskutere, om det oprindelige tildækningsforbud var symbolpolitik, eller om det var pragmatisk politik, eller om det var principiel politik. Vi var imod, og det var vi ikke, fordi vi ikke ønsker at gøre noget imod kvindeundertrykkelse. Vi er fuldstændig enige med dem, der heroppe fra talerstolen har givet udtryk for, at noget af det værste, man kan udsætte et andet menneske for, da er at tvinge dem til at gå eller ikke gå i noget bestemt tøj og ikke mindst burkaen, og det, at man imod sin vilje på den måde får påtvunget sådan en slags fængsel i klæder er modbydeligt.

Men det var jo også forbudt, før den såkaldte burkalov. Man må jo ikke tvinge nogen til at gå med bestemt tøj. Så den del er vi sådan set enige i. Der er ingen, der skal tvinge nogen i Danmark til at gå med burka. Hvis de gør det, skal de retsforfølges og straffes – færdig, bum.

Men noget andet er jo, om en kvinde selv skal have retten til at iføre sig en burka, og der synes jeg, at vi hører nogle lidt forskellige signaler, og i virkeligheden bliver de to scenarier også blandet lidt sammen. Når jeg hører Socialdemokratiets ordfører starte med at sige, at det er et frygteligt kvindesyn, og at det er frygteligt at tvinge kvinder til at bære en burka, så er jeg jo enig. Men i næste sætning siger man så, at det er et helt forkert signal, den her kvinde sender ved at iføre sig en burka.

For mig er det to forskellige situationer. Altså, hvis man er tvunget til at bære en burka, ja, så har vi et ansvar for at komme og stoppe det og straffe den, som påtvinger et andet individ den form for tvang. Men hvis det er et frit valg, synes vi, at det sender et mere problematisk signal, at vi som stat går ind og blander os i den individuelle frihed, end det signal, som det sender, at en kvinde frivilligt vælger at gå med burka. Men jeg har det også vanskeligt med det valg. Jeg synes også, det signalerer en manglende imødekommenhed eller en manglende åbenhed eller en manglende tillid, så vi er da enige. Det er jo ikke en dansk værdi at være tildækket på den måde. Det er en dansk værdi at kunne kigge hinanden i øjnene.

Men det er også en grundlæggende værdi at give hinanden individuel frihed. Det er helt elementært, og inden for den individuelle frihed kan vi jo så have diskussion med hinanden om, hvordan vi hver især opfører os, og hvilke værdier vi så at sige signalerer.

Så vi kan ikke støtte forslaget i dag, som er en udvidelse af et tildækningsforbud, vi i forvejen var imod, men det, vi især tager med fra debatten i dag, er regeringens meget klare stilling i denne sag, nemlig at man er imod forslaget, og at man i øvrigt erklærer sig imod symbolpolitisk lovgivning på området. Vi kunne godt tænke os, at det måske førte til en gennemgang af udlændingepolitikken. Radikale mener jo nok, at vi bærer en del symbolpolitik med fra tidligere samlinger, men det er et nybrud, at en regering så klart tager afstand fra symbolpolitik. Og det vil vi tillade os at glæde os over i dag.

Kl. 15:24

Første næstformand (Leif Lahn Jensen):

Vi siger tak til ordføreren. Der er ingen bemærkninger, og så er det ordføreren for forslagsstillerne, hr. Alex Ahrendtsen fra Dansk Folkeparti.

Kl. 15:24

(Ordfører for forslagsstillerne)

Alex Ahrendtsen (DF):

Tak, hr. formand. Vi har i dag behandlet et forslag om ændring af straffeloven, der udvider det eksisterende tildækningsforbud efter § 234. Tildækningsforbuddet trådte i kraft i 2018 og betød, at den, som på et offentligt sted bærer en beklædningsgenstand, der skjuler vedkommendes ansigt, straffes med bøde. Regeringens argumenter for lovforslaget dengang, og det er meget interessant, var, at det ville, og jeg citerer, fremme og lette den sociale interaktion og sameksistens. Bestemmelsen omfattede tildækning af ansigtet, der sker ved beklædningsgenstande, herunder huer, hætter, tørklæder, masker, hjelme, heldækkende dragter, kunstige skæg m.v. Som eksempler blev endvidere elefanthuer, burka og niqab nævnt. Forbuddet gælder alle offentlige steder, herunder offentlige kontorer. Forbuddet gælder ikke, hvis tildækningen tjener et anerkendelsesværdigt formål. Hvis en borger tildækker sig i forbindelse med en religiøs handling i en religiøs bygning, forbryder han eller hun sig ikke mod loven.

Da bestemmelsen om tildækningsforbuddet omfatter alle og er generel, saglig og proportional, overholder den efter Justitsministeriets vurdering både grundlovens § 67 og § 77 og den europæiske menneskerettighedskonventions artikel 8, 9, 10 og 14. Der blev i 2014 og 2017 tillige afsagt dom ved Den Europæiske Menneskerettighedsdomstol i sager anlagt af borgere mod den franske og den belgiske stat, der begge havde indført tildækningsforbud, og som af domstolen fik medhold i forbuddet. Og Justitsministeriet kunne på denne baggrund konkludere, at lovforslaget kunne gennemføres inden for rammerne af både grundloven og den europæiske menneskerettighedskonvention.

I 2014, og det er meget interessant, tog domstolen i sagen S.A.S. – ikke flyselskabet, men en borger – mod Frankrig for første gang stilling til lovligheden af et tildækningsforbud med særligt fokus på artikel 9 vedrørende retten til religionsfrihed. Og domstolen fandt med henvisning til princippet om at leve sammen og staternes vide skønsdragen på området for religionsfrihed, at det franske forbud var i overensstemmelse med konventionen. Og på trods af en udbredt kritik af dommen fandt domstolen med stort set enslydende begrundelse i sagerne Belcacemi og Oussar mod Belgien og Dakir mod Belgien i 2017, at et lignende belgisk forbud var i overensstemmelse med konventionen.

Dette lovforslag, som vi i dag behandler, tager udgangspunkt i ovenstående, som jeg lige har gennemgået, men udvider og præciserer straffelovens § 134 C, stk. 1, så loven fremover også vil gælde i grundskolen, på ungdomsuddannelser, videregående uddannelser og voksenuddannelser. Hvis loven vedtages, vil det fremover ikke være muligt at besøge, arbejde eller studere på en uddannelsesinstitution, hvis man har en elefanthue, en motorcykelhjelm, en burka eller en niqab på, for at nævne nogle eksempler.

Tidligere regeringer har set positivt på at udvide tildækningsforbuddet. Tidligere justitsminister hr. Mattias Tesfaye har i et svar til Udlændinge- og Integrationsministeriet den 6. september 2021 skrevet, at han vil se med interesse på forslag, der inden for rammerne af grundloven og vore forpligtelser kan medvirke til at vedtage begrænsninger for religiøs beklædning. Og i to svar den 13. april 2023 har justitsministeren svaret Dansk Folkeparti, at det er Justitsministeriets vurdering 

»... at der inden for rammerne af grundloven vil kunne arbejdes videre med at udforme et generelt forbud mod alle former for synlige symboler på politiske, ideologiske eller religiøse overbevisninger i grundskolen«.

Lovforslag L 105, dette lovforslag, er jo et sådant forslag. Der er med andre ord ingen juridiske eller konventionsmæssige forhindringer for at vedtage loven. Det er ikke symbolpolitik, som nogen har påstået, og det skyldes, at lovforslaget er formuleret generelt. Lad mig derfor opsummere:

Kl. 15:29

For det første er lovforslaget ikke rettet mod bestemte grupperinger, religioner eller ideologier. Der er tale om et tildækningsforbud, der gælder for alle.

For det andet eksisterer lovforslaget allerede i straffeloven, men udvides og præciseres inden for de rammer, der udgjorde grundlaget for den tidligere vedtagelse.

For det tredje tjener det et anerkendelsesværdigt formål, fordi forbuddet fortsat vil fungere som et neutralt offentligt beklædningsreglement, og fordi lovforslaget vil fremme og lette den sociale interaktion og sameksistens, sådan som regeringen og tidligere justitsminister hr. Søren Pape Poulsen argumenterede i lovforslagets bemærkninger, og som Den Europæiske Menneskerettighedsdomstol i sager om tildækningsforbuddet har henvist til.

For det fjerde har Den Europæiske Menneskerettighedsdomstol godkendt fransk, belgisk og andorransk lov vedrørende tildækningsforbud.

For det femte rummes lovforslaget af religions- og ytringsfrihedsbestemmelser i den danske grundlov og Den Europæiske Menneskerettighedskonvention.

For det sjette kan lovforslaget indeholdes af diskriminationsforbuddet.

For det syvende er lovforslaget proportionalt, idet tildækninger ved anerkendelsesværdige formål stadig gælder.

Med andre ord er det ikke et symbolpolitisk forslag. Juraen er ikke en hæmsko for vedtagelsen af forslaget; det er en politisk ting.

Den tidligere regering skrev fornuftigt i bemærkningerne til lovforslaget forud for vedtagelsen af tildækningsforbuddet:

» ... at det efter regeringens opfattelse ikke er foreneligt med værdierne og sammenhængskraften i det danske samfund eller respekten for vores fællesskab at holde ansigtet skjult i det offentlige rum. ... Hvis man tildækker sig, giver man efter regeringens opfattelse udtryk for, at man ikke ønsker at være en del af det danske samfund.«

Det er fornuftige betragtninger, som Dansk Folkeparti tilslutter sig. De bør derfor også være udgangspunkt for, at loven fremover også gælder for uddannelsesinstitutionerne.

Afslutningsvis vil jeg komme med nogle få ord om håndhævelsen. Håndhævelsen er en lige så vigtig ting som selve loven. Håndhævelsen skal ske ude på uddannelsesinstitutionerne ved hjælp af ordensbestemmelser, sådan som de allerede gør i dag. Overholder en elev, en studerende, en besøgende eller en ansat ikke loven, har institutionen mulighed for at skride ind og iværksætte det fornødne.

Denne førstebehandling sker meget sent, selv om lovforslaget var indleveret tidligt. Der er afsat nogle ganske få dage til anden og tredje behandling, og det synes jeg egentlig er synd, for dette lovforslag kræver en grundig behandling. Jeg har også noteret mig forskellige indvendinger fra ordførere, der kunne ønske en lidt grundigere behandling af lovforslaget, og derfor vil jeg tillade mig at genfremsætte lovforslaget i næste folketingssamling, til efteråret, og dermed ikke sende det til afstemning allerede i denne uge – så vi kan få en grundig behandling af lovforslaget, som ikke er symbolpolitik, men som indeholder nøjagtig de argumenter, som blev fremført i forbindelse med lovforslaget i 2018, og som indrammer det, som både grundloven og konventionerne fastlægger.

Med disse ord vil jeg takke for debatten.

Kl. 15:33

Første næstformand (Leif Lahn Jensen):

Tak. Der er indtil videre en enkelt kort bemærkning, og det er fra fru Mai Mercado.

Kl. 15:33

Mai Mercado (KF):

Tak for talen. Og også tak for refleksionen fra talerstolen, for jeg havde egentlig trykket mig ind, fordi jeg ville spørge ind til muligheden for at kunne stille udvalgsspørgsmål, inden det kom til afstemning, netop for at få sådan lidt mere fast grund under fødderne, med hensyn til hvilke eksempler der har været. Men det bliver der med de ord, som ordføreren er kommet med, så mulighed for, og det synes jeg da egentlig bare jeg vil sige er udtryk for rettidig omhu. Så mange tak for det.

Kl. 15:33

Første næstformand (Leif Lahn Jensen):

Ordføreren.

Kl. 15:33

Alex Ahrendtsen (DF):

Selv tak. Jeg har også ærgret mig over, at der ikke kunne blive plads til lovforslaget tidligere. Det er ikke min fejl, det blev som sagt indleveret meget tidligt, men det var den eneste dato, som regeringen kunne stille til rådighed, og det kan man så overveje hvorfor. Men da der har været forskellige bemærkninger fra ordførerne, synes jeg, at det kræver, at vi får en grundig behandling. Derfor genfremsætter jeg forslaget til efteråret, og så håber jeg, at regeringen ikke skal bruge et halvt år på at finde en dato igen.

Kl. 15:34

Første næstformand (Leif Lahn Jensen):

Jeg siger tak til ordføreren for forslagsstillerne. Der er ikke yderligere korte bemærkninger.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Retsudvalget. Hvis ikke nogen gør indsigelse mod dette, betragter jeg det som vedtaget.

Det er vedtaget.

Det næste punkt på dagsordenen er:

37) 1. behandling af beslutningsforslag nr. B 113:

Forslag til folketingsbeslutning om, at en gernings ydmygende karakter skal indgå som en skærpende omstændighed ved straffastsættelsen.

Af Mai Mercado (KF) m.fl.

(Fremsættelse 13.04.2023).

Kl. 15:34

(Punktet er udgået af dagsordenen).

Det næste punkt på dagsordenen er:

38) 1. behandling af beslutningsforslag nr. B 114:

Forslag til folketingsbeslutning om at afskaffe den 5-årige tidsbegrænsning på nedfrysning af kvinders ubefrugtede æg.

Af Sólbjørg Jakobsen (LA) m.fl.

(Fremsættelse 13.04.2023).

Kl. 15:34

(Punktet er udgået af dagsordenen).

Det næste punkt på dagsordenen er:

39) 1. behandling af beslutningsforslag nr. B 117:

Forslag til folketingsbeslutning om udvisning af en nigeriansk pirat.

Af Morten Messerschmidt (DF) m.fl.

(Fremsættelse 04.05.2023).

Kl. 15:34

Første næstformand (Leif Lahn Jensen):

Ordføreren for forslagsstillerne, Fru Pia Kjærsgaard fra Dansk Folkeparti, vil gerne begrunde forslaget. Velkommen til.

Kl. 15:35

Begrundelse

(Ordfører for forslagsstillerne)

Pia Kjærsgaard (DF):

Tak for det. Den her sag handler jo om, at Danmark i al vores godhed sender vores fregat Esbern Snare på piratjagt ud for Afrikas kyst. De danske soldater bliver angrebet af pirater, og under denne ildkamp dør fire af piraterne. Og så er der ham der den nu etbenede pirat, som blev såret i ildkamp med danske soldater og måtte få amputeret sit ene ben.

Efterfølgende blev han fragtet til Danmark og fik her smagt på Danmarks lyksaligheder, velfærdssystem og muligheder for et liv, som på ingen måde matcher det liv, han ellers havde udsigt til at leve i sit eget hjemland, Nigeria. Nu er hans planer, at nu vil han søreme gerne blive her. Han har nemlig søgt om asyl, fordi man åbenbart ikke kan klare sig i Nigeria, hvis man er pirat, har angrebet danske soldater og har mistet det ene ben, selv om Velfærdsdanmark hjertens gerne donerer en protese og en returbillet til Nigeria til ham – og så ovenikøbet uden at han bliver retsforfulgt.

Udsigterne til, at han får asyl og kan etablere et liv her i Danmark, er efter sigende gode, og med opholdstilladelsen kan han selvfølgelig også søge om familiesammenføring. Det er grunden til dette beslutningsforslag omhandlende, at vi selvfølgelig ikke skal huse hverken terrorister, landsforrædere eller pirater, og at vi dermed skal gøre Lucky til unlucky og sende ham hjem. Tak.

Kl. 15:36

Første næstformand (Leif Lahn Jensen):

Tak til ordføreren for forslagsstillerne. Forhandlingen er hermed åbnet. Den første, der får ordet, er udlændinge- og integrationsministeren. Velkommen.

Kl. 15:36

Forhandling

Udlændinge- og integrationsministeren (Kaare Dybvad Bek):

Tak for det, hr. formand. Vi har jo et beslutningsforslag her i dag, der foreslår at pålægge regeringen at udvise den nigerianske pirat, der har deltaget i væbnede kamphandlinger mod danske styrker, straks. Regeringen pålægges endvidere at indlede forhandlinger om opsigelser af de internationale forpligtelser, som den nigerianske pirat blev fragtet til Danmark i medfør af, eller som måtte være til hinder for hans omgående udvisning af Danmark.

Jeg vil først, indledende, slå fast, at jeg og regeringen er enige i, at udlændinge, der begår kriminalitet, ikke er velkomne i Danmark, og jeg vil gerne understrege, at regeringen ønsker at føre en stram, ansvarlig og konsekvent udlændingepolitik inden for rammen af vores internationale forpligtelser. Regeringen har ingen interesse i, at formodede pirater eller andre formodede kriminelle uden tilknytning til Danmark kommer her til landet, men som vi har set, kan det ikke udelukkes, at der konkret kan forekomme situationer, hvor det ikke kan undgås, at formodede kriminelle kommer til Danmark og vælger at søge asyl.

Selv om jeg ikke kan komme ind på forholdene i den konkrete sag, ved vi alle sammen fra pressen, at den pågældende nigerianer blev bragt til Danmark, da der bl.a. ikke var udsigt til, at han inden for rammerne af Danmarks internationale forpligtelser kunne løslades i nærområdet, ligesom vi ved, at han nu har søgt om asyl. Det er afgørende for regeringen, at vi overholder Danmarks internationale forpligtelser – det gælder både ude i verden og herhjemme – og en udlænding, der opholder sig i Danmark, har ret til at søge om asyl.

Mens en asylsag verserer, har udlændinge ret til processuelt ophold, det vil sige, at udlændinge har ret til at opholde sig i landet, mens sagen behandles. Det er nu op til de uafhængige udlændingemyndigheder at vurdere, hvorvidt betingelserne for at blive meddelt beskyttelse i Danmark er opfyldt. Ingen skal udsendes til et land, hvor den pågældende risikerer at blive udsat for forfølgelse eller overgreb, heller ikke selv om man er pirat eller har været i konfrontation med danske soldater.

Såfremt udlændingemyndighederne vurderer, at betingelserne for at blive meddelt beskyttelse i Danmark ikke er opfyldt, vil arbejdet med at udsende den pågældende selvfølgelig blive prioriteret. Som minister kan eller vil jeg ikke blande mig i myndighedernes uafhængige sagsbehandling. For så vidt angår forslaget om udtrædelse af de internationale forpligtelser, som piraten blev fragtet til Danmark i medfør af, eller som måtte være til hinder for hans omgående udvisning af Danmark, er det vigtigt at slå fast, at regeringen ønsker, at flest mulige kriminelle udlændinge udvises inden for rammerne af konventionerne, ligesom det fremgår af regeringsgrundlaget.

Det, der jo samtidig er regeringens politik, er, at vi skal styrke Danmarks muligheder for at fremme international lov og ret, og at vi skal stå vagt om menneskerettighederne. Konventionerne er det bedste grundlag for at skabe en bedre verdensorden, og det har vi som lille land en selvstændig interesse i; vi vil gerne have, at det regelbaserede internationale samfund fungerer, og Danmark arbejder for at styrke det og også for at fastholde vores medlemskab af konventionerne.

Når det er sagt, er regeringen enig i, at der er dele af konventionerne og fortolkningerne af dem, som er uhensigtsmæssige – det er f.eks. i forhold til begrænsede muligheder for at udvise kriminelle udlændinge – og vi er klar til også at udfordre og afsøge de rammer, som konventionerne sætter op, således at deres negative bivirkninger minimeres.

Regeringen kan derfor ikke støtte beslutningsforslaget. Vi vil naturligvis gøre, hvad vi kan, for at der ikke opstår situationer, hvor kriminelle udlændinge kommer til Danmark og vælger at søge om asyl. Men jeg ser frem til den videre behandling af forslaget her, og jeg står til rådighed i forhold til spørgsmål, der måtte opstå.

Kl. 15:40

Første næstformand (Leif Lahn Jensen):

Der er indtil videre en enkelt kort bemærkning. Det er til fru Pia Kjærsgaard. Værsgo.

Kl. 15:40

Pia Kjærsgaard (DF):

Tak. Det er, lige som om jeg har hørt det nogle gange her på det seneste, altså næsten den samme tale fra ministeren om, at man på den ene side gerne vil føre en stram og konsekvent udlændingepolitik, og at kriminelle udlændinge skal sendes hjem, og så kører møllen. Men så fortsætter man med at sige, at man er forpligtet af internationale konventioner og det skal man indordne sig under.

Jeg hørte her til sidst, at ministeren sagde, at man kunne afsøge rammerne inden for de internationale konventioner. Jeg kunne da godt tænke mig at høre lidt om, hvor langt regeringen er med det – jeg tror overhovedet ikke, at regeringen er begyndt. Mener regeringen, at det er et arbejde, der skal påbegyndes?

Kl. 15:40

Første næstformand (Leif Lahn Jensen):

Ministeren.

Kl. 15:40

Udlændinge- og integrationsministeren (Kaare Dybvad Bek):

Jeg kan kun sige, at jeg også har følelsen af, at det er noget, der gentager sig. Præcis det spørgsmål, som fru Pia Kjærsgaard stillede nu her, er blevet stillet af Dansk Folkepartis folketingsmedlemmer i løbet af de, tror jeg, omkring 20 beslutningsforslag, der har været, om forskellige mere eller mindre farverige sager.

Som et velment råd fra en, der altid som minister kun har lavet aftaler, hvor Dansk Folkeparti har været med, og altid har haft et godt samarbejde med Dansk Folkeparti – altid – vil jeg sige, at tiderne er skiftet. Altså, det her med at komme med den ene eller anden farverige sag som beslutningsforslag nede i Folketingssalen tror jeg ikke er det, der overbeviser folk. Jeg tror, man skal sidde og arbejde på, hvordan man får ændret systemet. Hvordan sørger vi for, at vi rent faktisk udviser folk? Hvordan sørger vi for, at vi rent faktisk bliver bedre til at begrænse asyltilstrømningen, sådan som den her regering og den tidligere regering er lykkedes med?

Kl. 15:41

Første næstformand (Leif Lahn Jensen):

Spørgeren.

Kl. 15:41

Pia Kjærsgaard (DF):

Jamen det er jo regeringens opgave, og det var det, jeg spurgte om. Hvornår vil regeringen påbegynde det arbejde? Og tak for samarbejdet i øvrigt, men vi samarbejder jo egentlig kun om de forslag, som regeringen selv er enig i. Jeg opfatter ikke, at vi samarbejder om nogle forslag, hvor Dansk Folkeparti godt kunne tænke sig at gøre sin indflydelse gældende. Det har jeg ikke oplevet, det må jeg så sige. Og jeg synes, det er lidt pauvert at nævne de forslag. Jeg synes faktisk ikke helt, at man kan være det bekendt som minister at sige, at de forslag, vi fremsætter, bare er ligegyldige, og at der er andre ting, man skal gå op i. Det er op til os, og det er det, jeg meget gerne vil styre, og det gør jeg.

Kl. 15:42

Første næstformand (Leif Lahn Jensen):

Ministeren.

Kl. 15:42

Udlændinge- og integrationsministeren (Kaare Dybvad Bek):

Jeg har bestemt ikke sagt, at man ikke skal gå op i det. Jeg har bare sagt, at tiden er ændret. Altså, det, som måske var meget virkningsfuldt i 00'erne, hvor Dansk Folkeparti havde meget stor indflydelse på dansk politik, måske ikke har den samme indflydelse længere eller samme virkning, som det havde dengang. Det synes jeg er en helt ærlig ting at sige. Jeg har også lavet aftaler, hvor Dansk Folkeparti har fået store indrømmelser på forskellige områder, som jeg har været minister for. Det har jeg da gjort, vel vidende at alle skulle kunne se sig i det, og det har jeg hundrede procent kunnet stå inde for.

Kl. 15:42

Første næstformand (Leif Lahn Jensen):

Så er det hr. Kim Edberg Andersen.

Kl. 15:43

Kim Edberg Andersen (NB):

Tak for det. Jeg synes, det er frisk, at regeringen mener, at Dansk Folkeparti ikke skal komme med beslutningsforslag mere, for det er ilde set, når de ikke er så store. Så bliver jeg da ked af det, for vi er jo endnu mindre i Nye Borgerlige, kan man sige, og så er det jo helt skidt, og så ved jeg ikke, om jeg må komme med kommentarer. Men jeg prøver alligevel. Synes regeringen virkelig, det er så synd for sådan en mand, der har angrebet en dansk soldat? Han har mistet et ben, men det hjælper vi ham med, og han får også hjælp til at få et sted at bo, og vi synes, det er så frygtelig synd. Nigeria er jo ikke et land, vi ikke kan udvise til. Er det ikke korrekt?

Når nu regeringen gerne vil snakke om, hvor hårde de vil være over for udlændinge, kunne det her jo være et rigtig godt bud, for der er ikke ret mange danskere, der synes, at det vil være sådan helt fuldstændig utilgiveligt at udvise ham fra Danmark. Det er en mand, der har angrebet danske soldater og et dansk skib, har mistet et ben i kamp, og ham er vi rare nok til at flyve hertil og reparere. Hvorfor er han her? Er det, fordi man alligevel er lidt blød indvendig i regeringen og synes, det er synd for sådan en nigeriansk pirat, der har angrebet danske soldater?

Kl. 15:44

Første næstformand (Leif Lahn Jensen):

Ministeren.

Kl. 15:44

Udlændinge- og integrationsministeren (Kaare Dybvad Bek):

Nej, det er det ikke. Det er, fordi vi grundlæggende står på den indretning, at der er uafhængige myndigheder, som tager stilling til de her ting. Det er selvfølgelig Folketinget, der bestemmer, hvilken lovgivning de tager stilling på baggrund af, og den skal være stram, og det er den også nu. Men det er sådan, at der er uafhængige myndigheder, Flygtningenævnet, som tager stilling til, om folk har mulighed for at få opholdstilladelse i Danmark. Og jeg må sige, at hvis først vi åbner for, at jeg skal tage stilling til alle de sager, som bliver afvist eller godkendt, vil det jo ikke kun være hr. Kim Edberg Andersen og fru Pia Kjærsgaard, som kommer, for så vil det også være venstrefløjen, der kommer med en masse forslag af folk, som skulle have opholdstilladelse.

For også at svare på det andet vil jeg sige, at jeg holder meget af at være beskæftiget hernede, jeg er glad for, at jeg har fået så mange beslutningsforslag, også fordi jeg er gået meget ned i antallet af samråd, hvilket jeg er skuffet over. Der har kun været to samråd i Udlændingeudvalget i den her sæson, selv om jeg i hvert fald opfatter det på den måde, at man er utilfreds med en masse flere ting. Men hvis hver eneste person, som bliver behandlet af de danske udlændingemyndigheder, skal underlægges beslutningsforslag i Folketinget, kommer vi sandelig til at få travlt, og det er ikke kun fra højre side af Folketinget.

Kl. 15:45

Første næstformand (Leif Lahn Jensen):

Spørgeren.

Kl. 15:45

Kim Edberg Andersen (NB):

Jeg tror faktisk, at ministeren ikke har så mange samråd, fordi regeringen gerne vil snakke om en hård udlændingepolitik, men ikke så meget gennemføre den, og så bruger vi vores ressourcer anderledes, fordi vi er kommet til en erkendelse af, at det er en problemstilling. Men der er jo en forskel med lige nøjagtig det her. Jeg er helt sikker på, at vi også godt kan leve med, at Enhedslisten eventuelt kommer med en, de gerne vil have lov til at blive her, og så må regeringen jo bare stille sig op til den tid og sige, at det der måske er lige under barren, for det her er langt over barren for, hvornår en minister burde gå ind i en sag. Det er et menneske, der har angrebet danske soldater, mistet et ben, og som naturligvis burde blive udvist den dag i dag af ministerens parti.

Kl. 15:45

Første næstformand (Leif Lahn Jensen):

Ministeren.

Kl. 15:45

Udlændinge- og integrationsministeren (Kaare Dybvad Bek):

Jeg behøver ikke at lade, som om jeg holder af en person, der har rendt rundt og været pirat og været i kamp med danske soldater, men det er udlændingemyndighederne, der beslutter det. Man kan godt synes, at det ikke gør nogen forskel, selv om jeg også synes, det er en ærgerlig nedvurdering af Folketingets arbejde, hvis man siger, at det slet ikke gør nogen forskel, men jeg vil bare som minister sige, at jeg er ærgerlig over, at der ikke bliver indkaldt mere, for jeg plejede at være nr. 1 på listen over dem, der fik flest samråd, men nu ligger jeg og raller rundt nede i bunden.

Kl. 15:46

Første næstformand (Leif Lahn Jensen):

Så er det fru Brigitte Klintskov Jerkel. Værsgo.

Kl. 15:46

Brigitte Klintskov Jerkel (KF):

Tak. Fra Konservatives side er vi jo enige i, at vi selvfølgelig skal overholde vores gældende internationale forpligtelser i forhold til konventionerne. Men vi synes også, at den her sag viser, at konventionerne er mangelfulde, for set med vores briller er det en grotesk og absurd sag. Så jeg kunne egentlig godt tænke mig at høre, hvornår vi ligesom kan regne med, at vi kan få et eftertjek af konventionerne, som der også står beskrevet i regeringsgrundlaget.

Kl. 15:47

Første næstformand (Leif Lahn Jensen):

Ministeren.

Kl. 15:47

Udlændinge- og integrationsministeren (Kaare Dybvad Bek):

Det er Justitsministeriet, som står for den del af regeringsgrundlaget, og jeg er sikker på, at vi kan få et fyldestgørende svar, også skriftligt, fra dem om, hvordan processen er. Det er deres ansvar ifølge den ressortfordeling, som der er i regeringen. Men jeg er da enig, for jeg synes tit, vi støder på eksempler, som virker tossede. Det er da ikke, fordi jeg ikke godt kan se det. Men vi må også bare erkende, at når man går ind i et samarbejde med andre lande, som måske også for nogles vedkommende har andre udgangspunkter, end vi har i forhold til menneskerettigheder og en række andre sager, så kan man ikke få sin vilje hele tiden. Så må vi prøve at se, hvordan vi så kan påvirke det på en måde, så det bliver lidt mere spiseligt, end det er nu.

Kl. 15:47

Første næstformand (Leif Lahn Jensen):

Spørgeren.

Kl. 15:47

Brigitte Klintskov Jerkel (KF):

Tak. Jamen er det ikke rigtigt, at der i regeringsgrundlaget står, at der skal være sådan et eftertjek af konventionerne? Det er i hvert fald sådan, jeg har forstået det, og jeg vil i hvert fald sige til ministeren, at vi meget gerne bidrager til at kigge på det her, fordi der jo er eksempler, hvor der er et eller andet, der mangler.

Kl. 15:48

Første næstformand (Leif Lahn Jensen):

Ministeren.

Kl. 15:48

Udlændinge- og integrationsministeren (Kaare Dybvad Bek):

Jeg må erkende, at ordføreren fanger mig i det her, for jeg ved ikke præcis, hvad der står på de 63 sider. Der må være noget, der skal læses op på til næste periode. Men jeg er i hvert fald glad for tilbuddet – tak for det.

Kl. 15:48

Første næstformand (Leif Lahn Jensen):

Så er det hr. Peter Skaarup.

Kl. 15:48

Peter Skaarup (DD):

Tak til ministeren for ligesom at prøve at tilrettevise Folketinget for sit arbejde og fortælle, hvordan regeringen gør det godt. Det synes jeg da er prisværdigt at i hvert fald regeringen forsøger på at fortælle os. I forhold til den her sag vil jeg spørge om noget: Er ministeren ikke enig i, at det jo faktisk er regeringen, der har gjort det rigtig skidt? For det er jo faktisk regeringen, der offensivt har taget den her pirat til Danmark ved en ensidig beslutning. Der er tale om en nigeriansk pirat, der lige pludselig står i Danmark og så søger asyl – meget overraskende. Så er det her ikke et eksempel på, at regeringen faktisk har gjort det rigtig, rigtig skidt? For han hænger jo stadig væk i Danmark.

Så vil jeg lige sige noget om det, som ministeren siger åbenbart er justitsministerens ansvar. Både Konservative og Dansk Folkeparti spørger ind til det her. Det er vel hele regeringens ansvar at leve op til regeringsgrundlaget, og i det siger man, som jeg har læst det, at man vil i gang med at undersøge, hvordan konventionerne kan gøres mere tidssvarende. Det tror jeg sådan var overskriften på det. Snakker man ikke sammen i regeringen? Kan vores minister her i dag ikke fortælle, hvornår det arbejde kommer i gang? Vi har jo spurgt justitsministeren, og han kan ikke rigtig svare.

Kl. 15:49

Første næstformand (Leif Lahn Jensen):

Ministeren.

Kl. 15:49

Udlændinge- og integrationsministeren (Kaare Dybvad Bek):

Først vil jeg sige, at jeg ikke tilretteviser nogen som helst. Folketinget er jo suverænt. Der er ikke nogen over eller ved siden af Folketinget. Men jeg er da glad for, at hr. Peter Skaarup har haft tid til at møde op til udlændingepolitisk debat. Vi har jo savnet hr. Peter Skaarups tilstedeværelse i nogle af de her 32 beslutningsforslag, som der har været hen over forårssæsonen her. Så det synes jeg da i hvert fald er noget, man kan se lyst på.

I forhold til spørgsmålet om konventioner vil jeg sige, at det er justitsministerens opgave. Hvis man ikke har givet et fyldestgørende eller tilfredsstillende svar, må det jo være Justitsministeriet, der håndterer det. Jeg kan ikke gå ind på andres opgaver. Hvis man spurgte til beskatning af udlændinge, ville det være Skatteministeriets område, og hvis man spurgte til andre sager, som havde noget med udlændinge at gøre, men som lå i et andet ministerium, er det selvfølgelig relevant, at vi ser på, om de svarer.

Kl. 15:50

Første næstformand (Leif Lahn Jensen):

Spørgeren.

Kl. 15:50

Peter Skaarup (DD):

Nu har vi spurgt justitsministeren, og vi har spurgt integrationsministeren. Den næste er vel statsministeren, vi skal spørge for at få at vide, hvornår der sker noget i det her arbejde. Vi får åbenbart ikke noget svar i dag. Men så kunne jeg i hvert fald godt tænke mig at spørge om det andet igen, som ministeren ikke svarede på.

Ministeren siger, at regeringen har gjort det vældig godt. Man har ført en stram udlændingepolitik, man er god til at sikre, at der ikke kommer så mange til Danmark, og at der er mange, der tager ud af Danmark. Men er det her med piraten ikke et eksempel på, at regeringen faktisk offensivt inviterer en pirat til Danmark, som så stadig væk hænger her og måske skal have asyl. Er det ikke et eksempel på, at her har regeringen faktisk gjort det rigtig, rigtig dårligt?

Kl. 15:51

Første næstformand (Leif Lahn Jensen):

Ministeren.

Kl. 15:51

Udlændinge- og integrationsministeren (Kaare Dybvad Bek):

Jeg kender ikke detaljerne for, hvordan hr. Lucky kom til Danmark. Men det er klart, at alt andet lige vil jeg sige, at hver gang der kommer en person hertil, som er kriminel på den måde, som han nu er, mener jeg da det er et skridt i den forkerte retning.

Kl. 15:51

Første næstformand (Leif Lahn Jensen):

Så siger vi tak til ministeren. Der er ikke yderligere korte bemærkninger. Så går vi i gang med ordførerrækken, og den første er hr. Kasper Sand Kjær fra Socialdemokratiet. Velkommen.

Kl. 15:51

(Ordfører)

Kasper Sand Kjær (S):

Tak for ordet, formand. Det er jo sådan lidt en spektakulær måde, vi afslutter sæsonen på udlændinge- og integrationsområdet på. Vi har haft mange debatter, men det her er alligevel et af de mere særlige forslag, vi behandler, fordi det handler om en helt konkret enkeltsag eller enkeltperson, og så er det jo også en noget, må man sige, ekstraordinær sag. Det er helt åbenlyst ikke op til Folketinget at behandle personsager. Sådan er det heldigvis i et retssamfund som det danske. Det er jeg personligt meget glad for at leve i. Det er jo i stedet for op til myndighederne, i det her tilfælde Udlændingestyrelsen og Flygtningenævnet, at foretage den konkrete sagsbehandling i de enkelte sager. Det er Folketingets ansvar at fastlægge de lovgivningsmæssige rammer, og så er det myndighederne, der udfører den lovgivning. Det er jo tredelingen af magten. Det tror jeg er vigtigt at holde fast i.

Når det så er sagt, vil jeg bare komme med en helt principiel og politisk bemærkning: Altså, der skal ikke være nogen tvivl om, at hvis det står til Socialdemokratiet, er der ingen kriminelle udlændinge, der er velkomne i Danmark. Uanset om de begår kriminalitet i Danmark eller de gør det udenfor Danmarks grænser, er de ikke velkomne her. For man skal ikke komme til Danmark, hvis man ikke kan finde ud af at følge loven. Og det gælder, uanset om man har begået pirateri eller man har begået al mulig anden kriminalitet.

I forhold til forslagets anden del om opsigelse og udtræden af internationale konventioner vil jeg bare sige – og vi har jo efterhånden haft den her diskussion mange gange herinde i løbet af den sidste tid – at det altså ikke er i Danmarks interesse ikke at have et internationalt retssamfund. Det er entydigt i Danmark og danskernes interesse, at vi har en international retsorden, som er reguleret af aftaler mellem stater. Det ville være det vilde vesten, hvis ikke der var internationale aftaler om eksempelvis håndtering af flygtninge og en masse andre af de globale udfordringer, vi jo deler. Og heller ikke, når det kommer til flygtningespørgsmålet, vil det være i danskernes interesse, altså tværtimod.

Når det er sagt, er det jo ikke sådan, at konventionerne er kommet ned fra oven på stentavler. Altså, de er jo lavet af aftaler mellem stater. De er lavet af mennesker. Derfor kan de laves om, og ikke mindst kan fortolkningen og anvendelsen af dem udfordres. Det er også det, som den her regering ønsker, nemlig at udfordre, hvordan konventionerne fortolkes og anvendes. Og det tror jeg er vigtigt, for vi kan jo også se sager, hvor det åbenlyst ikke er i Danmarks interesse – det er jo sådan den enkelte del af det – men hvor jeg i virkeligheden heller ikke synes, at det lever op til, hvad der var intentionen i de konventioner, dengang de blev lavet. Så det spor er bestemt vigtigt.

Med de ord kan jeg meddele, at Socialdemokratiet ikke kan støtte beslutningsforslaget. Tak.

Kl. 15:54

Første næstformand (Leif Lahn Jensen):

Tak. Der er en kort bemærkning til fru Pia Kjærsgaard.

Kl. 15:55

Pia Kjærsgaard (DF):

Jeg mener overhovedet ikke, at vi har haft en forpligtelse til at tage ham til Danmark. Nu er han her af en eller anden mærkelig årsag. Det må da bero på en eller anden fuldstændig vanvittig, tosset invitation, og det må da være regeringen, der er involveret i det. Nu er han her, og så står ordføreren ligesom ministeren og siger, at de der konventioner jo ikke er skrevet i stentavler. Nej, det er de ikke. De er ikke faldet ned fra himlen. Nej, det er de ikke. Og der er måder, man kan fortolke dem på, og mit indtryk er helt klart, og det ved både ordføreren og ministeren sikkert, at der er andre lande, der fortolker de her konventioner anderledes og slet, slet ikke så stramt, som Danmark gør. Og jeg vil sige, at den allerbedste udfordring af de her konventioner ville være at ekspedere ham retur til Nigeria i løbet af nul komma fem og så se, hvordan den udfordring blev fulgt op. Det synes jeg at vi skulle være sammen om.

Kl. 15:55

Første næstformand (Leif Lahn Jensen):

Ordføreren.

Kl. 15:55

Kasper Sand Kjær (S):

Jamen hvis fru Pia Kjærsgaard har ret i, at han ikke har ret til ophold, heller ikke efter konventionerne, så må vi jo have en tiltro til, at så finder myndighederne frem til det, når de træffer en afgørelse i sagen. Det ændrer jo ikke på, at i et retssamfund er det jo ikke noget, vi står her på Folketingets talerstol og behandler.

Kl. 15:56

Første næstformand (Leif Lahn Jensen):

Spørgeren.

Kl. 15:56

Pia Kjærsgaard (DF):

Jamen hvordan er han kommet hertil? Altså, man har jo været fuldt ud bekendt med, at han har været i åben kamp mod danske soldater – mod danske soldater. I den kamp har han mistet benet, og så er vi så hjertens gode, at vi siger: Kom til Danmark, få en rigtig amputation, bliv hjulpet, bare kom! Og så kan vi ikke sende ham retur igen. Det er jo fuldstændig absurd, grotesk, surrealistisk. Jamen altså, hvordan er han kommet her til Danmark? Hvordan, hvordan, hvordan?

Kl. 15:56

Første næstformand (Leif Lahn Jensen):

Ordføreren.

Kl. 15:56

Kasper Sand Kjær (S):

Jeg tror ikke rigtig, at det er op til mig at oplyse Folketinget om den her sag. Jeg ved ikke mere om den, end fru Pia Kjærsgaard gør fra medier og anden omtale. Så jeg ville synes, at det ville være helt useriøst, hvis jeg stod her og begyndte at kloge mig på sagsforløbet i den her sag. Jeg kender den ikke.

Kl. 15:57

Første næstformand (Leif Lahn Jensen):

Så siger vi tak til ordføreren. Der er ikke yderligere bemærkninger. Jo, der kom en der. Lidt sent. Vi skal have ordføreren tilbage. Man må gerne være hurtigere, det vil hjælpe. Men værsgo til hr. Kim Edberg Andersen.

Kl. 15:57

Kim Edberg Andersen (NB):

Jeg sad og dagdrømte om, at Socialdemokraternes ordfører naturligvis har sat sig ind i sagen, og derfor fik jeg ikke trykket mig ind. Så vidt jeg husker, skete det her i 2021. Der sad Socialdemokraterne sjovt nok på forsvarsministerposten, så vidt jeg husker. Og så vidt jeg husker, blev der også snakket om, at der naturligvis skulle laves en udleveringsaftale, for den eneste grund til, at Lucky kom hertil, var, at man syntes, at det var synd at sætte ham ned til søs igen. Det kunne man ikke, for det fik man ondt i mavsen over, efter han havde fået benet amputeret.

Så bliver jeg så nødt til at spørge om noget, for det har ordføreren selvfølgelig sat sig ind i, om ikke andet så på et fælles gruppemøde. Hvor langt er man kommet med den udleveringsaftale til Nigeria? Hvor langt er vi kommet med at kunne sende Lucky hjem? Nu har I jo siddet på magten et stykke tid, og vi er midt i 2023, så skal vi sige, det er tæt på 2 år, I har haft. Så hvor langt er vi kommet med udleveringsaftalen?

Kl. 15:58

Første næstformand (Leif Lahn Jensen):

Ordføreren.

Kl. 15:58

Kasper Sand Kjær (S):

Jeg ved ikke, om det er op til mig at stå her og holde et foredrag om tredeling om magten, men det må jo så blive sådan. Jeg sidder ikke i regeringen, jeg sidder i Folketinget. Hvis man gerne vil oplyses om sager, som er håndteret af myndighederne, kan man som folketingsmedlem spørge regeringen. Så det synes jeg da bare at hr. Kim Edberg Andersen skal gøre. Jeg kan ikke oplyse den her sag yderligere. Vi har de samme oplysninger om det, så det er jo et spørgsmål, der skal rettes et andet sted hen. I forhold til det generelle kan jeg bare sige, at jeg er meget stor tilhænger af, at kriminelle udlændinge udvises af Danmark, og den her regering er jo faktisk lykkedes med, at vi i langt højere grad end tidligere gør det, og det synes jeg er rigtig godt, for de hører ikke hjemme i Danmark.

Kl. 15:59

Første næstformand (Leif Lahn Jensen):

Spørgeren.

Kl. 15:59

Kim Edberg Andersen (NB):

Der blev man lige voldsomt forvirret, når man står som ordfører hernede. For først får jeg at vide, at det skal jeg ikke spørge ordføreren om, det skal jeg spørge regeringen om, men ordføreren siger så, at ordføreren er for, at Folketinget bestemmer, og her er der en folketingsbeslutning om at udvise en pirat. Så nu bliver jeg forvirret. Hvem skal bestemme? Er det regeringen, som lige har været på talerstolen, eller ordførere og Folketinget? Ordføreren siger, at Folketinget er det, han er medlem af, og de tager beslutningen. Så jeg må gå ud fra, at ordføreren mener, det er helt fint, at Lucky stadig væk tramper rundt i Danmark.

Kl. 15:59

Første næstformand (Leif Lahn Jensen):

Ordføreren.

Kl. 15:59

Kasper Sand Kjær (S):

Det er så godt, at vi har de her sessioner, for så kan vi jo opklare, hvad det er, ordføreren mener. Og ordføreren er en kæmpestor tilhænger af at leve i et retssamfund, hvor magten er adskilt i tre. Det vil sige, at vi herinde laver lovgivningen, og så er det myndighederne, der udfører lovgivningen, og det vil sige, at det er myndighederne, som behandler enkeltsager – ikke Folketinget. Det er sådan, det fungerer i et retssamfund.

Kl. 16:00

Tredje næstformand (Karsten Hønge):

Næste korte bemærkning er til hr. Peter Skaarup, Danmarksdemokraterne.

Kl. 16:00

Peter Skaarup (DD):

Jeg ved ikke helt, hvordan man skal tage det, som Socialdemokratiets ordfører siger. Jeg synes jo, at det er rigtigt, hvad ordføreren siger med hensyn til magtens tredeling. Det er helt rigtigt. Det er regeringen, der tackler myndighederne, og regeringen, der tackler sådan nogle sager. Men samtidig er det jo sådan, at Socialdemokratiet sad ved magten på det tidspunkt. Altså, i starten af 2022 var det jo Socialdemokratiet, der sad ved magten og sad på justitsministerposten. Og justitsministeren er jo øverste chef for anklagemyndigheden, og det er anklagemyndigheden, der skal tage stilling til, om man f.eks. skal afstå fra at rejse tiltale osv. osv. i forhold til de her pirater.

Så ja, det er rigtigt nok, at ordføreren er folketingsmedlem og af den grund måske ikke har den kasket på, hvor man kan tage stilling til det her. Det er rigtigt nok. Men samtidig repræsenterer ordføreren jo et regeringsparti, som sad i regering på det tidspunkt, og som vel må have truffet den her afgørelse om, om man skulle retsforfølge eller ej.

Kl. 16:01

Tredje næstformand (Karsten Hønge):

Ordføreren.

Kl. 16:01

Kasper Sand Kjær (S):

Jeg er jo ikke ansat i Justitsministeriet. Altså, jeg kan ikke svare på det spørgsmål. Det bliver jo en lille smule absurd, at vi overhovedet skal have sådan en diskussion om en enkeltsag. Det er jo en myndighedsafgørelse, om der bliver meddelt ophold eller der ikke gør. Det er en myndighedsafgørelse, der er truffet. Jeg fulgte dengang sagen i medierne ligesom alle andre, og der er jo ingen tvivl om, at det er en helt ekstraordinær sag med nogle svære dilemmaer. Og det er jo så det, vi har myndigheder til at håndtere. Men hvad ville vi være for et samfund, hvis vi stod herinde og behandlede enkeltsager på den måde? Det ville jo svække retsstillingen for alle borgere i det her land.

Kl. 16:02

Tredje næstformand (Karsten Hønge):

Spørgeren.

Kl. 16:02

Peter Skaarup (DD):

Så lad mig spørge på en anden måde. Er det ikke korrekt, at justitsministeren er chef for anklagemyndigheden, som i sådan nogle sager er den mand eller den kvinde, der skal træffe en afgørelse om, om man skal frasige sig tiltalemulighed eller ej? Er det ikke rigtigt forstået, at Socialdemokratiet sad i regering på det tidspunkt? Jeg synes bare lige, at vi skal have det på plads, for der er jo ingen grund til, at vi taler i øst og vest. Vi kan lige så godt lægge tingene sammen og sige det, som det er. Det er den regering, hvor det kun var Socialdemokratiet, der sad med regeringsmagten, som har truffet den her afgørelse.

Kl. 16:02

Tredje næstformand (Karsten Hønge):

Ordføreren.

Kl. 16:02

Kasper Sand Kjær (S):

Jeg kan sagtens bekræfte, at Socialdemokratiet sad i regering i 2021. Jeg kan også bekræfte, at justitsministeren er chef for anklagemyndigheden. Og så er det jo så heldigt, at hr. Peter Skaarup er medlem af Folketinget. Så han har fri adgang til at stille spørgsmål. Jeg tror endda, at hr. Peter Skaarup er formand for Retsudvalget. Han har jo fri adgang til at stille spørgsmål til justitsministeren om det sagsforløb, som man gerne vil vide mere om. Men jeg er ikke den rette at spørge.

Kl. 16:03

Tredje næstformand (Karsten Hønge):

Der er ikke flere korte bemærkninger. Tak til hr. Kasper Sand Kjær, Socialdemokratiet. Næste ordfører er hr. Morten Dahlin, Venstre.

Kl. 16:03

(Ordfører)

Morten Dahlin (V):

Tak for ordet. Med beslutningsforslaget her bliver der foreslået to ting. Forslagsstillerne fra Dansk Folkeparti ønsker at pålægge regeringen at udvise den nigerianske pirat, der har deltaget i væbnede kamphandlinger. Herudover ønsker forslagsstillerne, at regeringen tager skridt for at opsige Danmarks internationale forpligtelser, som piraten blev fragtet til landet i medfør af, eller som måtte forhindre udvisningen af ham.

Jeg kan starte med konklusionen: Venstre kan ikke støtte beslutningsforslaget. Men jeg kan også sige, at vi deler forslagsstillernes ønske om, at vi ikke skal have kriminelle udlændinge i Danmark. Hvis man kommer til Danmark og begår alvorlig kriminalitet, skal man finde et andet sted at være. Det er Venstres helt grundlæggende synspunkt.

Når vi diskuterer den konkrete nigerianer, er der jo lige nu en myndighedsvurdering i gang af hans ansøgning om at blive i Danmark. Det er op til de relevante uafhængige myndigheder at afgøre den sag. Det er sådan, vi gør i Danmark. Det er den danske måde at gøre tingene på. Naturligvis på baggrund af den lovgivning, som Folketinget har vedtaget, tager uafhængige myndigheder stilling til de enkelte og individuelle sager. Det er ikke noget, vi gør fra Folketingets side. Det ville være en lille smule udansk, hvis vi lige pludselig gjorde det til en politisk beslutning.

Så er der den del af beslutningsforslaget, der omhandler de internationale forpligtelser. Jeg vil gerne slå fast, at jeg mener, at det grundlæggende er i Danmarks interesse, at vi har et internationalt regelbaseret samfund. Det er det, fordi vi er et lille land, og hvis ikke der er et internationalt regelbaseret samfund, er det de stærkes ret. Og uanset hvor godt vi kan lide os selv i Danmark, er vi ikke altid de stærke. Derfor er det en god idé, at Danmark er en fast del af det regelbaserede internationale samfund.

Men jeg vil også gerne sige, at der er situationer – det er der – hvor Danmarks internationale forpligtelser fremstår uhensigtsmæssige. Det handler eksempelvis om udvisning af kriminelle udlændinge. Det kunne også handle om frakendelse af statsborgerskab til kriminelle udlændinge. Så den frustration forstår jeg godt. Ikke nok med, at jeg forstår den, deler jeg den faktisk også.

Derfor står der også i regeringsgrundlaget, at vi skal udfordre konventionerne, vi skal gå til kanten af konventionerne og vi skal deltage i det internationale arbejde, der måtte være, eller starte et internationalt arbejde for at se på, om vi ikke kan ændre nogle af de uhensigtsmæssigheder, der er ved Danmarks internationale forpligtelser. Faktisk går vi så langt i regeringsgrundlaget, at vi skriver, at der skal udnævnes en ambassadør, der kan stå for det her arbejde. Men det er ikke i Danmarks interesse bare at sige farvel til vores internationale forpligtelser.

Det var det fra mig. Tak for ordet.

Kl. 16:06

Tredje næstformand (Karsten Hønge):

Der er en kort bemærkning til fru Pia Kjærsgaard, Dansk Folkeparti.

Kl. 16:06

Pia Kjærsgaard (DF):

Tak. Jeg vil egentlig sige, at ministeren jo bare kunne gå op og holde talen for stort set samtlige ordførere. For det er jo nogenlunde det samme, man siger, altså at vi ikke skal have kriminelle i Danmark. Nej, det skal vi så sandelig ikke, men så er der jo lige alt det der med, at der er de her konventioner, som vi er nødt til at rette os efter. Der bliver jeg også bare nødt til at spørge ordføreren fra Venstre: Hvor langt er man villig til at gå?

Hvornår skal vi have revideret de konventioner, opsige nogle af dem, træde ud af nogle af dem, måske udfordre dem, hvad jeg også ved at andre lande gør? For der er jo nogle, der ikke er så meget dukse i klassen, som Danmark er, om det så gælder EU, konventioner, eller hvad det gør.

Jeg synes, at vi er nødt til at se på det med en etbenet pirat, der har været i krig direkte mod danske soldater, og at man tager ham til Danmark og beholder ham, er jo absurd. Præcis den her sag ville være ualmindelig velegnet til at udfordre konventionerne.

Kl. 16:07

Tredje næstformand (Karsten Hønge):

Ordføreren.

Kl. 16:07

Morten Dahlin (V):

Vi skal udfordre konventionerne. For selv om det helt entydigt er i Danmarks interesse, at der er et internationalt regelbaseret samfund, og at Danmark er en del af det, så er det for mig åbenlyst, at der også er nogle steder, hvor det er meget uhensigtsmæssigt med den fortolkning, der i dag er af de internationale konventioner, og derfor skal vi udfordre det, og derfor skal vi deltage i det internationale arbejde, der måtte være, og hvis det internationale arbejde ikke er specielt organiseret, kan det være, at Danmark kan hjælpe med at organisere det.

Det er det, der står i regeringsgrundlaget, det var det, Venstre gik til valg på, og det er også det, Venstre mener nu, altså at vi har en klar national interesse i at være en del af det internationale regelbaserede samfund, men at vi har en lige så klar national interesse i at udfordre konventionerne der, hvor de ikke er hensigtsmæssige for Danmark.

Kl. 16:08

Tredje næstformand (Karsten Hønge):

Spørgeren.

Kl. 16:08

Pia Kjærsgaard (DF):

Jamen ville det lige i den her konkrete sag ikke være en fuldstændig fantastisk nem sag, vil jeg næsten sige, måske netop den nemmeste af de nemme sager, at udfordre konventionerne og sende ham retur? Han skulle have gået planken ud, skulle han, han skulle aldrig nogen sinde have været til Danmark, aldrig nogen sinde. Men man skulle have sendt ham ud til Nigeria, og han er endda blevet tilbudt benprotese, hjælp til rejser, og jeg ved ikke hvad. Men han har bare fundet ud af, at velfærdsstaten Danmark egentlig er rarere at være i end at være i Nigeria, specielt når man mangler det ene ben og man har en benprotese og vi sørger så godt for ham.

Kl. 16:08

Tredje næstformand (Karsten Hønge):

Hr. Morten Dahlin.

Kl. 16:08

Morten Dahlin (V):

Men jeg har ingen sympati – ingen sympati – over for pirater, der angriber danske soldater eller danske interesser. Det er nogle slemme, slemme mennesker, som jeg ønsker hen, hvor peberet gror. Men jeg har til gengæld meget stor respekt for det danske retssamfund, hvor det er uafhængige myndigheder, der på baggrund af den lovgivning, vi laver herinde i Folketinget, tager stilling til enkeltsagerne, og hvor vi ikke gør det her fra Folketingets talerstol.

Derfor må den sag køre sin gang ved de uafhængige myndigheder, som vi nu engang og i øvrigt med bred politisk opbakning – jeg tror faktisk, det er med opbakning fra alle politiske partier – har besluttet er måden, vi gør det på i Danmark.

Kl. 16:09

Tredje næstformand (Karsten Hønge):

Den næste korte bemærkning er til hr. Kim Edberg Andersen, Nye Borgerlige.

Kl. 16:09

Kim Edberg Andersen (NB):

Tak for det. Jeg kan forstå, at inden det her skete, var Venstre meget kritiske. Under sagen var Venstre endnu mere kritiske og ret hurtige til at fortælle regeringen, at de havde sovet i timen og ikke havde sørget for at få en udleveringsaftale – og fred være med det.

Men kan Venstres ordfører så fortælle mig: Når vi nu vælger at få en pirat hjem, som på daværende tidspunkt, da vi holdt op med at retsforfølge hans tre kammerater, lå på et hospital i Ghana og faktisk var færdigopereret, hvorfor var det så, at Venstre ikke allerede der – når nu Venstre mener, at vi skal have dem hertil, fordi vi skal retsforfølge dem i Danmark, og så efterfølgende ikke kan sende dem ud – havde nogen tanker om, at det var nemmere ikke også at retsforfølge ham, når han nu var repareret  færdig i Ghana? Havde man slet ikke nogen tanker om det?

Kl. 16:10

Tredje næstformand (Karsten Hønge):

Ordføreren.

Kl. 16:10

Morten Dahlin (V):

Jeg vil gerne rette noget af det, som spørgeren siger. Nej, jeg vil nok ikke rette ham, for det kan godt være, at det er Nye Borgerliges opfattelse. Ordføreren taler om at tage ham her hjem. Det var det ord, ordføreren brugte. Altså, jeg opfatter ikke Danmark som ham hers hjem, så det må stå for Nye Borgerliges regning.

Hvad den tidligere regering gjorde, havde Venstre ikke specielt meget indflydelse på. Det har vi heldigvis nu, og det synes jeg er rigtig godt. Det gælder også, når det handler om sporet med hensyn til at udfordre internationale konventioner. Men jeg kommer ikke til at stå her på Folketingets talerstol og med et fingerknips afskrive tredelingen af magten og sige, at nu skal det ikke længere være uafhængige myndigheder, der behandler de enkelte sager; det skal vi gøre fra Folketingets talerstol. Det er jo en udansk måde at gøre det på.

Vi har et system i Danmark, hvor vi laver lovene herinde i Folketinget, og så er der nogle myndigheder, der står for sagsbehandlingen bagefter. Det er den danske måde at gøre det på, og at foreslå andet, altså fuldstændig at fjerne det system, så vi skal stå her og tage stilling til enkeltsager, er altså udansk; det er nu altså det første udtryk, der falder mig ind.

Kl. 16:11

Tredje næstformand (Karsten Hønge):

Spørgeren.

Kl. 16:11

Kim Edberg Andersen (NB):

Jeg indrømmer, at denne ordfører sagde noget forkert. Jeg kan så sige, at den anden ordfører efterfølgende gjorde det samme, for han sagde, at han ikke havde ret meget indflydelse på regeringen før valget, og det kan jeg så bare sige at man tilsyneladende heller ikke har efter valget.

Til det der med, at vi følger myndighederne, vil jeg sige, at hvis Venstre nu havde gjort efter valget, som de gjorde før valget, og var kommet med lige nøjagtig den der påstand om, at vi ikke lovgiver om enkeltsager her, så havde vi jo nok fået den rigsretssag, som vi havde bedt om. Venstre bliver bare nødt til at lade være med at stå og gemme sig bag noget deroppe, fordi de er kommet ind på lædersæderne. Venstre mener, at Lucky skal være i Danmark, og det tager vi selvfølgelig til efterretning som Folketing.

Kl. 16:12

Tredje næstformand (Karsten Hønge):

Ordføreren.

Kl. 16:12

Morten Dahlin (V):

Jeg tror, at spørgerens tirade, der inddrager alle mulige andre sager, skyldes, at man er blevet sat til vægs i den her debat, og måske, at spørgeren har indset, at det, man foreslår, er enormt udansk, fordi man foreslår, at det ikke længere er uafhængige myndigheder, der skal foretage sagsbehandlingen, men at det lige pludselig skal ske i det politisk valgte parlament i Danmark, Folketinget. Det vil være en fuldstændig uset udvikling, som vil være fuldstændig udansk, og som i virkeligheden vil være ganske udemokratisk, og derfor drager man alt muligt andet ind i debatten. Helt ærligt, jeg ser det mest som en tilståelsessag, hvor spørgeren godt ved, at den her debat er kørt helt af sporet for spørgeren.

Kl. 16:12

Tredje næstformand (Karsten Hønge):

Der er ikke flere korte bemærkninger. Tak til hr. Morten Dahlin, Venstre. Næste ordfører er hr. Mohammad Rona, Moderaterne.

Kl. 16:12

(Ordfører)

Mohammad Rona (M):

Tak for det, og tak for ordet. Man kan rolig sige, at ham Lucky har skudt papegøjen på den ene eller på den anden måde. Beslutningsforslaget, vi behandler i dag, handler om den nigerianske statsborger Lucky, som sidste år blev fragtet til Danmark. Det er på mange måder en skrækkelig sag, for han er efterfølgende blevet kendt skyldig i at have bragt danske soldaters liv i fare – det tager jeg dybt seriøst. Men nu er han asylansøger i Danmark, og det vil sige, at han er beskyttet af vores internationale konventioner. Det kommer vi ikke udenom, og det har vi også drøftet i dag.

I Moderaterne er vi jo store fortalere for internationale konventioner. Det har vi også drøftet et par gange, og det synes jeg også jeg har nævnt et par gange her fra talerstolen. Men vi er heller ikke blinde for, at når der er sådan nogle enkeltsager, som virker uhensigtsmæssige, så kan man jo godt tænke, at der er et eller andet fuldstændig galt her. Men vi kommer ikke udenom, at vores internationale forpligtelser er vigtige at overholde.

Vi har også i dag snakket om, at der i regeringsgrundlaget jo også er nævnt, at man vil gå til det yderste i vores internationale forpligtelser, hvis det bliver nødvendigt. Men når alt kommer til alt, er sagen jo skrækkelig på mange måder – det er den. Lucky har selvfølgelig ikke på nogen som helst måde noget at gøre i Danmark, og nu er det sådan set op til myndighederne at træffe en beslutning.

Jeg vil sige, at som tidligere asylansøger kan man jo godt blive en smule pikeret, når der kommer sådan en gut som ham, som på en eller anden måde kommer lidt uden om køen og muligvis får opholdstilladelse. Det vil jeg sige i hvert fald er en personlig ting, jeg har i forhold til det her. Men vi vil ikke være med til at bryde vores internationale konventioner, hverken den her gang eller i forhold til andre beslutningsforslag, der kommer i fremtiden; det vil vi ikke være med til. Så derfor kan Moderaterne ikke bakke op om beslutningsforslaget.

Kl. 16:15

Tredje næstformand (Karsten Hønge):

Der er en kort bemærkning til hr. Kim Edberg Andersen, Nye Borgerlige.

Kl. 16:15

Kim Edberg Andersen (NB):

Det er jo dejligt at høre, at ordføreren aldrig nogen sinde ville være med til at være imod internationale konventioner. Uanset hvor tåbelige og dumme de måtte være, må internationale konventioner stå over Folketinget, og det er jo dejligt. Så kan man undre sig over, hvorfor man mente, at man skulle ind at være lovgiver herinde. Men i forhold til det med den her pirat, som vi vælger at tage hertil, og i forhold til det med, at han skulle have ophold, mener ordføreren så, at han skal have asyl, hvis han ikke kan sendes tilbage? Er det der, jeg hører Moderaterne gå hen? Eller skal han bare have tålt ophold, og skal vi så bare betale alle hans regninger fra nu af og til evig tid, fordi vi ikke har lyst til at sende ham hjem, fordi han har ét ben? Det er jo teknisk set den eneste problemstilling, han har nu. Han har ét ben, og det synes man åbenbart ikke at man må have i Nigeria. For det var jo bare at sende ham hjem på hans ene ben. Er ordføreren uenig i det?

Kl. 16:15

Tredje næstformand (Karsten Hønge):

Ordføreren.

Kl. 16:16

Mohammad Rona (M):

Jeg er sådan set ikke uenig i det med, om han skal have asyl. Altså, hvis spørgeren spørger mig personligt, så siger jeg nej. Men det er jo ikke op til mig at vurdere; det er op til myndighederne at vurdere.

Kl. 16:16

Tredje næstformand (Karsten Hønge):

Spørgeren.

Kl. 16:16

Kim Edberg Andersen (NB):

Jeg kan næsten sige med sikkerhed, at han ikke får asyl, fordi pirateri er alment farligt. Så han kan nok ikke få asyl. Så når nu den her etbenede pirat ikke bliver smidt hjem af Folketinget og han så bagefter får en eller anden form for humanitært asyl her, altså tålt ophold, at det så o.k. med ordføreren, at vi til den tid konkluderer, at regeringen, inklusive ordførerens parti, synes, at det er o.k., at mennesker, der angriber danske soldater, kommer hertil, såfremt de bliver skadet i kamp mod danske soldater, og at vi derefter som danske skatteborgere bare skal betale regningen, fordi vi ikke må bryde internationale konventioner?

Kl. 16:16

Tredje næstformand (Karsten Hønge):

Ordføreren.

Kl. 16:16

Mohammad Rona (M):

Næh, det synes jeg sådan set ikke. Og det synes jeg også at jeg var klar omkring i talen i forhold til at fortælle om vores konventioner og det, der også står i regeringsgrundlaget, i forhold til om der er noget, man kan gøre, og at man, som Venstres ordfører også sagde, vil få en ambassadør vedrørende konventionerne. Men igen vil jeg sige, at det jo ikke er op til mig at vurdere den enkeltsag med ham Lucky. Det er op til myndighederne.

Kl. 16:17

Tredje næstformand (Karsten Hønge):

Der er ikke flere korte bemærkninger. Tak til hr. Mohammad Rona, Moderaterne. Den næste ordfører er hr. Carl Valentin, Socialistisk Folkeparti.

Kl. 16:17

(Ordfører)

Carl Valentin (SF):

Tak for det. Hvis man slår op på side 1 i bogen om magtens tredeling, står der, at det er lovgivernes job at lovgive. I SF synes vi i forvejen, det er lidt af en uskik, at Folketinget skal sagsbehandle i Indfødsretsudvalget. Og nu vil Dansk Folkeparti så gerne have os til at gribe ind i afgørelser, som vi har vedtaget rammelovgivning for og har institutioner til at afgøre. Nuvel, det er en rimelig speget sag, og at man tager sig til hovedet over den, synes jeg sådan set ikke er uforståeligt, men vi har jo netop lovgivning og institutionelle rammer for at sikre, at det er konsistent og det ikke bliver afgjort af vilkårlighed og folkevalgtes luner.

Jeg har tillid til, at retsvæsenet og Udlændingestyrelsen og Flygtningenævnet overholder de love, som Folketinget laver, og jeg ser det ikke som vores opgave som politikere at gå ind og fortolke lovtekster i enkeltsager. Jeg tror egentlig, jeg synes, at regeringen har sagt så mange fine ting allerede fra den her talerstol, at jeg ikke vil kede Folketinget med mere, så tak for ordet. SF støtter ikke.

Kl. 16:18

Tredje næstformand (Karsten Hønge):

Der er ingen korte bemærkninger. Tak til hr. Carl Valentin, SF. Den næste ordfører hr. Peter Skaarup, Danmarksdemokraterne.

Kl. 16:18

(Ordfører)

Peter Skaarup (DD):

Sagen om den her nigerianske pirat, som vi behandler i dag i forbindelse med B 117, er jo på mange måder en rigtig ærgerlig sag og også ærgerligt for den tidligere regering, der tog imod den pågældende pirat, som nu er i Danmark, for det var en fejl, at man gjorde det, og at man ikke i øvrigt havde styr på, hvad der skulle ske, hvis det var sådan, at fregatten, vi sendte derned, tog nogle fanger. Og det gjorde man jo i forbindelse med en bestemt aktion. Så det er selvfølgelig beklageligt, og det er i høj grad er årsagen til, at vi står her i dag og diskuterer det her forslag, nemlig at man tog den pågældende til Danmark på det tidspunkt.

Helt overordnet er det Danmarksdemokraternes opfattelse, at vi ikke skal give asyl til en pirat, der aktivt har kæmpet mod Danmark. Når man angriber danske soldater, har man jo på ingen måde ret til at kunne få ophold i Danmark, så det er i vores øjne meget, meget enkelt: Han skal ikke være her, han skulle aldrig have været her.

Så vil jeg også gerne påpege, at man desuden med rette kan sætte spørgsmålstegn ved, om han som pirat har noget som helst beskyttelsesbehov, hvis det var det, der skulle være påstanden. Hans begrundelse for at skulle få asyl er vel et amputeret ben – og at han har nogle udfordringer på baggrund af det – men det er jo ikke ensbetydende med, at han er politisk forfulgt, fordi han nu har fået amputeret et ben. Ja, det indskrænker måske muligheden for at arbejde i visse brancher, det kan man jo ikke udelukke, men det betyder jo ikke, at man pr. definition har brug for beskyttelse, hvis man har fået amputeret et ben. På den baggrund deler vi forslagets intention om at udvise den her pirat, for han har jo ikke noget at gøre i Danmark. Han skal ikke under nogen omstændigheder blive i Danmark.

 I Danmarksdemokraterne vil vi meget gerne være med til at indlede forhandlinger og undersøge de internationale forpligtelser med henblik på at ændre dem. For hvis de internationale konventioner beskytter en pirat, der har angrebet danske soldater som i det her tilfælde, så er der jo noget grundlæggende galt. Det burde være noget, som alle kan være enige om: at der her er en udfordring. Og jeg synes egentlig også, at integrationsministeren fik det sagt meget fint under den tidligere debat, vi havde for lidt siden, nemlig at der var ting dér, der virkede tossede, og derfor bør man følge op på det, der står i regeringsgrundlaget.

Og hvad er det så, der står i regeringsgrundlaget? Det er jo, at man jævnfør det vil undersøge, om og hvordan man skal kunne ændre i indholdet af konventionerne. Derfor synes vi jo også, at det er grundlæggende fornuftigt, hvis man når frem til noget brugbart i sådan en undersøgelse. At man så fra regeringens side ikke har nedsat det, der skal til for at undersøge de her ting, kan jo så undre en, når det nu trods alt er et godt stykke tid siden, at det her regeringsgrundlag blev trykt. Så vi vil endnu en gang opfordre regeringen til at komme i gang med at undersøge, hvordan konventionerne kan gøres mere tidssvarende, som man selv har lagt op til i regeringsgrundlaget.

Kl. 16:22

Tredje næstformand (Karsten Hønge):

Der er en kort bemærkning til hr. Kim Edberg Andersen, Nye Borgerlige.

Kl. 16:22

Kim Edberg Andersen (NB):

Tak for det. Jeg bliver oprigtigt sådan lidt forvirret, for jeg kan ikke rigtig se, hvor Danmarksdemokraterne ligger i den her sag. Mener Danmarksdemokraterne, at det er en nigeriansk pirat, der kommer til at blive udvist, eller mener de, at vi bliver nødt til at følge konventionerne og så kun udvise ham, såfremt der er mulighed for det, og at de konventioner, der måske lader ham blive her, er tåbelige? Det vil jeg godt lige have afklaret, for Lucky siger jo selv, at grunden til, at han ikke vil tilbage, er, at det liv, han vil få i Nigeria med et ben, vil være alt for hårdt. Det er det, han er citeret for at have sagt, og mener Danmarksdemokraterne, at det skal være grund nok til at kunne blive i Danmark, såfremt en konvention gør det muligt for ham at blive? Det er det, jeg er oprigtigt i tvivl om. Jeg var lidt i tvivl om, hvor Danmarksdemokraterne står lige der.

Kl. 16:23

Tredje næstformand (Karsten Hønge):

Ordføreren.

Kl. 16:23

Peter Skaarup (DD):

Så er det jo godt, at jeg kan svare hr. Kim Edberg Andersen.

Han burde jo aldrig være kommet til Danmark. Man burde have lavet en aftale med Nigeria eller Ghana, som nok er det mest relevante, om, at der var styr på det, som man i øvrigt har gjort tidligere – ikke i forhold til Ghana, men andre dele af området – når man har sendt danske krigsskibe til området. Så det burde man have gjort.

Så mener vi, at konventionerne ikke er tidssvarende på nogle punkter, og vi synes, det er godt, at regeringen har med i regeringsgrundlaget, at man skal undersøge det nærmere. Skal han have asyl? Nej, selvfølgelig skal han ikke det. Han er ikke berettiget til asyl.

Kl. 16:24

Tredje næstformand (Karsten Hønge):

Spørgeren.

Kl. 16:24

Kim Edberg Andersen (NB):

Det bliver stadig væk en lille smule vagt for mig. Jeg tror, at jeg hører det, som om han ikke skulle være kommet hertil; det skulle han ikke. Nu er han her, og så er han beskyttet af nogle konventioner, og det skal vi respektere. Det er jo også fair nok at have den holdning. Det er det, der bliver sagt. Er det ikke rigtigt forstået? Altså, vi er enige om, at konventionerne skal ændres; det kan vi ikke være uenige om, og det her er jo så bare endnu en grund til det. Men fordi vi har de konventioner, vi har, så mener Danmarksdemokraterne, at vi må afvente at se, om vi kan få ham tilbage til Ghana med konventionerne, og kan vi ikke det, skal Lucky så blive her, indtil vi får ændret det.

Kl. 16:24

Tredje næstformand (Karsten Hønge):

Ordføreren.

Kl. 16:24

Peter Skaarup (DD):

Han skal udvises. Han er ikke berettiget til asyl, fordi det, han mener sig berettiget til asyl på baggrund af, eksisterer ikke.

Kl. 16:24

Tredje næstformand (Karsten Hønge):

Den næste korte bemærkning er til fru Pia Kjærsgaard, Dansk Folkeparti.

Kl. 16:24

Pia Kjærsgaard (DF):

Jeg skal sådan set bare høre, om Danmarksdemokraterne stemmer for det her forslag, eller om de stemmer imod.

Kl. 16:24

Tredje næstformand (Karsten Hønge):

Ordføreren.

Kl. 16:24

Peter Skaarup (DD):

Vi stemmer for det.

Kl. 16:25

Tredje næstformand (Karsten Hønge):

Spørgeren.

Kl. 16:25

Pia Kjærsgaard (DF):

Vil det sige, at man er parat til at udfordre konventionerne i den her sag? For det, alle ordførerne siger, er, at man ikke kan gøre det på grund af konventionerne. Hr. Peter Skaarup talte faktisk også ret varmt for konventionerne. Men vil man udfordre konventionerne på baggrund af det her fuldstændig urimelige eksempel på en, der er i Danmark?

Kl. 16:25

Tredje næstformand (Karsten Hønge):

Ordføreren.

Kl. 16:25

Peter Skaarup (DD):

Jeg synes slet ikke, jeg har talt varmt for konventionerne. Tværtimod nævnte jeg, at integrationsministeren under et tidligere forslag i dag sagde, at det set med hans øjne nogle gange havde nogle tossede konsekvenser, når man så på, hvad for en indflydelse konventionerne nogle gange havde på det, vi måtte gøre i Danmark. Det er vel også derfor, at man i regeringsgrundlaget har lagt frem, at man gerne vil kigge på, hvordan man kan gøre dem mere tidssvarende.

Kl. 16:25

Tredje næstformand (Karsten Hønge):

Der er ikke flere korte bemærkninger. Tak til hr. Peter Skaarup, Danmarksdemokraterne. Næste ordfører er hr. Steffen Larsen, Liberal Alliance.

Kl. 16:26

(Ordfører)

Steffen Larsen (LA):

Mange tak, hr. formand. Forslaget her har til formål, at piraten Lucky, som den nigeriansk formodede pi   rat kaldes, skal udvises af Danmark, efter at danske styrker bragte ham såret til landet. Herudover pålægges regeringen at søge at opsige eventuelle internationale forpligtelser, der er bestemmende for, om pirater og krigsforbrydere fragtes til Danmark.

Pirater skal ikke have en chance for at udleve deres ugerninger – det er klart. Ligeledes er det klart, at vi skal beskytte Danmark og danske interesser mod pirater, terrorister og andre fjender af ret og rimelighed i denne verden. Vi vil dog i Liberal Alliance ikke være med til at træde ud af sølovene og af Genèvekonventionens krav til behandling af skibbrudne, da vi som søfartsnation selv står til at nyde godt af f.eks. det, at skibbrudne reddes og behandles humant, også i tilfælde af kamphandlinger. Og jeg kan jo lige citere:

Hvor der på en af de højt kontraherede parters territorium opstår en væbnet konflikt, der ikke er af international karakter, er enhver af de stridende parter forpligtet til som mindstemål at bringe følgende bestemmelser til anvendelse: 1) personer, der ikke deltager aktivt i fjendtlighederne, herunder medlemmer af de væbnede styrker, som har nedlagt våbnene, og personer, der er gjort ukampdygtige som følge af sygdom, sår og tilbageholdelse eller en hvilken som helst anden omstændighed, skal under alle forhold behandles humant. De må ikke gøres til genstand for mindre gunstige forhold som følge af race, farve, religion eller overbevisning, køn, fødsel, formueomstændigheder eller noget som helst andet lignende forhold. 2) Sårede, syge og skibbrudne skal opsamles og plejes.

Problemet her er reelt set heller ikke konventionerne; problemet her er, at man sendte Esbern Snare af sted uden en klar mission og mulighed for at sætte skibbrudne af i nærliggende havne eller nationer i missionsområdet. Vi kan altså ikke lade søens love og Genèvekonventionen forfalde, fordi et flertal i det danske Folketing sender en fregat af sted til kamp uden at afsøge løsninger på en række af de afledte effekter af en sådan piratjagt. Liberal Alliance kan altså ikke støtte forslaget.

Kl. 16:28

Tredje næstformand (Karsten Hønge):

Der er ingen korte bemærkninger. Tak til hr. Steffen Larsen, Liberal Alliance. Næste ordfører er fru Brigitte Klintskov Jerkel, Det Konservative Folkeparti.

Kl. 16:28

(Ordfører)

Brigitte Klintskov Jerkel (KF):

Mange tak. Og tak til Dansk Folkeparti for at rejse debatten om den her absurde piratsag. Det her beslutningsforslag er udtryk for en meget vigtig pointe i mine øjne. Som forslagsstillerne selv fremfører, vil det her beslutningsforslag kræve, at vi opsiger konventionerne, som vi har forpligtet os til at overholde, og det ønsker vi ikke i Det Konservative Folkeparti. Pointen, som udstilles med forslaget, er jo netop, at sagen her er et klart eksempel på, hvor konventionerne ikke giver mening. Her har vi at gøre med en pirat, der har været i væbnet kamp mod danske soldater, og som har forvoldt fare for de danske soldaters liv og førlighed. Derfor vil jeg også gerne understrege på det kraftigste, at ham skylder vi absolut intet, hvis det står til mig.

Derfor vil jeg gerne her fra talerstolen i dag opfordre regeringen til at komme i gang med at få lavet et eftertjek af konventionerne hurtigst muligt, som det fremgår af regeringsgrundlaget. For os i Det Konservative Folkeparti er det selvfølgelig vigtigt, at tingene går ordentligt til, og at Danmark i sagens natur lever op til de til enhver tid gældende internationale forpligtelser. Derfor må vi tage tingene i den rigtige rækkefølge. Vi skal ikke opsige konventionerne, men denne sag viser altså det mangelfulde i dem.

I Det Konservative Folkeparti vil vi meget gerne samarbejde om udarbejdelsen af en beretning i den her sag, hvor vi fra vores side i hvert fald giver klart udtryk for, at det her er et eksempel, hvor konventionerne i vores øjne ikke giver mening. Men tingene skal tages i den rigtige rækkefølge.

Så tak til Dansk Folkeparti for at understrege pointen, som jeg her har redegjort for – og lad os så komme i gang med det eftertjek af vores internationale forpligtelser.

Kl. 16:30

Tredje næstformand (Karsten Hønge):

Der er en kort bemærkning til fru Pia Kjærsgaard, Dansk Folkeparti.

Kl. 16:30

Pia Kjærsgaard (DF):

Jeg er selvfølgelig ærgerlig over, at Konservative ikke vil stemme for. Men jeg føler alligevel anledning til at sige, at jeg bare sidder og tænker: Der er trods alt måske tøbrud – måske, måske. Det håber jeg inderligt efter mange års kamp. Altså, jeg husker den kamp helt tilbage fra dengang, hvor fru Birthe Rønn Hornbech måtte kalde daværende statsminister Anders Fogh Rasmussen hjem fra Frankrig i en sommerferieperiode for at prøve at tilrettevise mig, der havde sagt, at vi skulle ændre konventionerne. Sådan så det ud dengang. Så jeg opfatter det lidt, som om der i hvert fald er andre ord på vej, og jeg kan kun håbe, at vi kan holde gang i den debat om konventionerne og få dem ændret, for det er kun til ulykke i alt for mange tilfælde, at vi retter os efter de konventioner.

Kl. 16:31

Tredje næstformand (Karsten Hønge):

Ordføreren.

Kl. 16:31

Brigitte Klintskov Jerkel (KF):

Jeg er enig i, at den her sag i hvert fald viser med al tydelighed, at der er nogle mangelfulde ting i de her konventioner. Jeg håber også, at regeringen vil leve op til regeringsgrundlaget og sørge for, at vi kan være med til at lave det her eftertjek af de her konventioner.

Kl. 16:32

Tredje næstformand (Karsten Hønge):

Ønsker fru Pia Kjærsgaard en anden kort bemærkning? Ja.

Kl. 16:32

Pia Kjærsgaard (DF):

Jo, men vi har jo gjort det før, og jeg kan så sige, at vi gør det igen: Vi stiller et konkret forslag i Folketingssalen. Og der bliver man så nødt til at leve op til, at det, man siger her i dag, vil man også. Altså, et konkret forslag kommer det til. Det har været det før. Det kommer til det igen. For vi er nødt til at arbejde videre med det her.

Kl. 16:32

Tredje næstformand (Karsten Hønge):

Ordføreren.

Kl. 16:32

Brigitte Klintskov Jerkel (KF):

Jeg ser frem til, når der kommer et konkret forslag, hvad det så går ud på. Tak.

Kl. 16:32

Tredje næstformand (Karsten Hønge):

Der er ikke flere korte bemærkninger. Tak til fru Brigitte Klintskov Jerkel, Det Konservative Folkeparti. Næste ordfører er fru Rosa Lund, Enhedslisten.

Det er ikke helt ufarligt at være politiker, kan vi se. (Rosa Lund har venstre arm i gips).

Kl. 16:32

(Ordfører)

Rosa Lund (EL):

Nej, det er ikke. Der er jo tidligere politikere, som har fået meget berømmelse ud af at optræde på fjernsyn med gips på, så måske sker det også for mig. Det ved jeg ikke.

Tilbage til beslutningsforslaget her: Danmark er som bekendt en retsstat. Det indebærer efter helt almindelig anerkendt teori og praksis en adskillelse mellem den lovgivende, den dømmende og den udøvende magt. I Enhedslisten anser vi magtens tredeling for at være en af de grundlæggende forudsætninger for en velfungerende retsstat.

Den her sag handler om en nigeriansk mand, der er pågrebet i internationalt farvand på åbent hav tæt på ækvator af dansk militær, og det er en sag for den dømmende og den udøvende magt. Det var det, da Københavns Byret i slutningen af 2022 kendte ham skyldig i at have bragt danske soldaters liv i fare, men fritog ham for straf. Og det vil det være, når asylmyndighederne, i sidste ende det domstolslignende organ Flygtningenævnet, skal tage stilling til hans asylsag. Hvis Udlændingestyrelsen eller Flygtningenævnet vurderer, at han har et beskyttelsesbehov, vil han få asyl i Danmark. Hvis han derimod får afslag på asyl, vil han have pligt til at forlade Danmark. Og hvis han ikke gør det frivilligt, vil det ske ved de udøvende myndigheders foranstaltning, altså Hjemrejsestyrelsen og politiet, og det vil ske i respekt for Danmarks menneskeretlige forpligtelser. Hele den proces ligger trygt og godt hos henholdsvis den dømmende og den udøvende magt. Der er ingen som helst grund til, at den lovgivende magt blander sig i den her enkeltsag. Derfor kan Enhedslisten ikke støtte beslutningsforslaget.

Kl. 16:34

Tredje næstformand (Karsten Hønge):

Der er ingen korte bemærkninger. Tak til fru Rosa Lund, Enhedslisten. Den næste ordfører, jeg ser i salen, må være hr. Kim Edberg Andersen, Nye Borgerlige.

Kl. 16:35

(Ordfører)

Kim Edberg Andersen (NB):

Tak for det, formand. Skal Lucky sendes hjem? Ja. Skal Folketinget blande sig i, om Lucky skal sendes hjem? Det er i hvert fald ikke umuligt, at vi kan – det er helt tydeligt, at man ikke vil. Når man ikke vil sende Lucky hjem, kan man så gemme sig bag enten at sige, at det er konventioner, eller at man ikke ønsker, han skal sendes hjem, og at det er synd for en mand at bo i Nigeria med ét ben.

Undskyldningerne kan hobe sig op fra venstrefløjen til Venstre, men virkeligheden er, at Lucky aldrig skulle have været kommet hertil. Og det er jo uheldigt, at man havde en regering dengang, der syntes, at en behandling i Ghana for et dårligt ben ikke var nok i sig selv. Han kunne have været blevet lukket ud af sygehusstuen sammen med sine tre andre venner, som ikke blev retsforfulgt, for så havde vi været fri for at skulle forsørge ham til evig tid i Danmark. For Lucky har allerede sagt, at han ikke tager hjem igen, og vi ved jo alle sammen, at så vil vi ikke sende folk hjem, altså hvis de ikke selv vil hjem, frivilligt.

Så Lucky kommer til at være i Danmark til evig tid med sin danske benprotese og højst sandsynligt med en masse danske skattekroner i lommen. Det er alt sammen noget, der er betalt på grund af det danske Folketing og deres frygt for at gå imod internationale konventioner – eller endnu værre at være modige som voksne og sige: I det danske Folketing kan man lovgive om alting, helt ned på enkeltpersonsniveau, hvis man vil.

Vi kan sagtens lovgive om, at Kim Edberg Andersen skal smides ud af Nordjylland eller et eller andet. Det kunne vi godt. Det er det, demokratiet er, nemlig. Så kunne jeg selvfølgelig gå til en domstol bagefter og se, om jeg kunne få det prøvet, og hvis der var en dum lov, der så sikrede, at jeg kunne blive i Nordjylland, er jeg sikker på, at der var nogle, der kunne sige: Jamen så skal vi have lavet den lov om. For det er et spørgsmål om vilje. Det er et spørgsmål om, om man mener, at et menneske, der har angrebet danske soldater, skal være i Danmark eller ej.

For vi ved alle sammen nu, at nu går komedien i gang: Lucky søger asyl; Lucky får at vide, at han ikke kan få asyl; Lucky bliver sendt hjem. Så siger Lucky: Det vil jeg ikke. Så får han tålt ophold; så skal han være på Kærshovedgård, men han skal ikke rigtig melde sig, for det forhold møder vi heller ikke, så Lucky kommer til at gå rundt og gøre, lige som det passer Lucky, med danske skattepenge i lommen, for han skal selvfølgelig have noget at købe og leve for, mens han er i Danmark på tålt ophold.

Det er et komediespil. Det er skræmmende, at der ikke er flere partier end to herinde, som er imod, at konventionerne skal blande sig i noget så elementært som, om en fremmed kriminel, der har angrebet vores soldater, skal have lov til at være her. Jeg synes, det er vanvittigt. Men der er da ingen tvivl om, at hvis man skal gemme sig bag en flig af noget, vi kan bruge til noget positivt, er det naturligvis, at der står i regeringsgrundlaget, at det her vil man have set på. Så skal politikere med længere erfaring i Folketinget, end jeg har, jo naturligvis nok fortælle heroppefra, om det er sket før, at man har fundet på en syltekrukke, man kan gemme sig bag.

Nu skal vi have en ambassadør for konventioner. Hvilket land skal han bo i? Altså, er det sådan noget, der går på tur, sådan at man efter en lang politisk karriere rigtig kan få ambassadørposten for konventionsindkig og så eventuelt have den i Guatemala eller Brasilien eller et andet eksotisk sted, hvor det er vigtigt, at man har god tid og palmeblade til at kigge på noget så tåbeligt som at være ambassadør for konventioner? Det er alligevel vildt.

Men hey, i skattekassen har man jo fundet en masse milliarder, lige umiddelbart efter vi fik at vide, at der ingen penge var. Så det er jo rart. Der er penge nok til frås. Der er penge nok til, at Lucky kan blive finansieret resten af sit liv. Og der er slet ingen tvivl om, at jeg skal blive herinde lige så længe, som fru Pia Kjærsgaard har været indtil videre, før jeg kan have den mindste forhåbning om, at der bliver ændret det mindste i en konvention.

For det er jo virkeligheden: Man gemmer sig bag konventionerne, for de er dejlige at gemme sig bag, når man skal til bal i EU eller FN, eller hvor end man søger en international stilling, når man skal på politisk rekreation. Jeg synes, det er sørgeligt. Jeg synes, det er skammeligt. Det er ikke Folketinget værdigt. For naturligvis kan et flertal i Folketinget bestemme, om Lucky skal sendes hjem. Naturligvis kan vi det. Men Folketinget vil ikke. Tak for det.

Kl. 16:39

Tredje næstformand (Karsten Hønge):

Der er en kort bemærkning til fru Pia Kjærsgaard, Dansk Folkeparti.

Kl. 16:39

Pia Kjærsgaard (DF):

Ja, selvfølgelig skal Folketinget bestemme. Altså, hvad er det, vi er her for? Vi er fuldstændig sat ud af drift, uden myndighed, uden bestemmelsesret på grund af internationale konventioner. Jeg har siddet under den her debat og undret mig lidt, for rundtomkring raser der jo en anden debat om en 6-årig dreng i Syrien, og der er så sandelig indkaldt til samråd, der er udtalelser til pressen, og der er virkelig lagt pres på ministeren, regeringen, myndighederne, administrationen og det hele, fordi han skal hjem, som man siger. Nu er »hjem« for ham jo ikke Danmark. Jeg synes, det er synd for den dreng, og han må godt komme hjem, men hans mor skal ikke komme til Danmark igen, for hendes land er ikke længere Danmark.

Så skal jeg bare lige sige noget, for jeg har også siddet og tænkt, at hvis der er nogen, der overhovedet orker at følge den her debat – det håber jeg der er – så er der nok mange af dem, der sidder derude, der tænker: Hvorfor spørger hun eller han ikke mere ind til det her? Men vi må kun stille to spørgsmål til ordføreren.

Kl. 16:40

Tredje næstformand (Karsten Hønge):

Det er helt rigtigt, og nu får ordføreren ordet.

Kl. 16:40

Kim Edberg Andersen (NB):

Tak for det. Jamen fru Pia Kjærsgaard ved jo udmærket godt, at dansen om den dreng går i gang, og så får vi alle sammen ondt i mavsen siger: Han skal hjem. Og fordi han ikke er ret gammel, får vi endnu mere ondt i mavsen, og så skal hans mor også med. Jeg kan glæde mig over, at de alligevel har haft lidt forståelse for, at bare fordi man er blevet befrugtet med dansk sæd, skal man ikke have adgang til Danmark. Man har da virkelig fået strammet op i regeringen nu, når man er kommet til den konklusion, at de danske sædbanker ikke skal kunne føre til øget immigration. Men det er nok også bare et spørgsmål om tid, før regeringen også får ondt i mavsen, hvis ikke man gør det, og så får vi alle dem hertil. Men jeg tror desværre, at drengen og hans mor og eventuelt den nærmeste familie kommer hertil. Det i hvert fald det, vi gennem 40 år har set ske, og når der kun er to partier herinde, som har bare lidt i bukserne til at sige fra, må vi nok se i øjnene, at det også er det, vi kommer til at se de næste 40 år.

Kl. 16:41

Tredje næstformand (Karsten Hønge):

Spørgeren.

Kl. 16:41

Pia Kjærsgaard (DF):

Nu ved jeg godt, at jeg bevæger mig lidt væk fra emnet, men jeg synes bare, at det er paradoksalt, at den ene ordfører efter den anden i dag går op og siger, at det skal vi overhovedet ikke blande os i, hvorefter der så ude omkring er en enorm debat, der går på, at der altså er nogle, der skal have mulighed for at komme til Danmark. Bare for lige at gøre den færdig, for jeg kan godt høre, at det er en afsporing, vil jeg godt lige sige, at der jo er rigtig, rigtig mange børn, der lider, og det, at hans mor ikke kommer med, tror jeg ikke gør den store skade, for hun har aldrig nogen sinde gjort noget godt for den dreng, og jeg ønsker heller ikke, at hans far – hans terroristfar – kommer til Danmark, men det er en anden debat.

Kl. 16:42

Tredje næstformand (Karsten Hønge):

Ordføreren.

Kl. 16:42

Kim Edberg Andersen (NB):

Inden folk derude, der har et andet standpunkt end fru Pia Kjærsgaard og jeg i forhold til at beskytte danskere, siger noget andet, så er virkeligheden jo, at det ikke er, fordi vi er onde mennesker, der ikke kan lide børn. Det er det jo ikke. Det er jo, fordi der er en grænse for, hvem vi ellers vil have hertil, at vi har den her debat. Det, der kommer til at ske, er jo desværre, at moren og eventuelt også faren også kommer hertil, fordi man jo har ret til familieliv og bum, så har man en anden konvention, man kan gemme sig bagved, som åbenbart hver eneste gang overtrumfer det danske Folketing, selv om jeg næsten er sikker på, at der står noget andet grundloven.

Kl. 16:42

Tredje næstformand (Karsten Hønge):

Der er ikke flere korte bemærkninger, så tak til hr. Kim Edberg Andersen, Nye Borgerlige. Så er turen kommet til ordføreren for forslagsstillerne, fru Pia Kjærsgaard, Dansk Folkeparti.

Kl. 16:43

(Ordfører for forslagsstillerne)

Pia Kjærsgaard (DF):

Bare lige for at slå en sløjfe på den historie kan det jo godt være, at statsministeren, fru Mette Frederiksen, giver sig, også i den her sag på udlændingespørgsmålet i forhold til f.eks. Lars Løkke Rasmussen og Moderaterne og lige tager den med, inden jobbet inden for NATO måske tilbyder sig, for så kan man jo være sådan nogenlunde ligeglade med, hvad der egentlig sker.

Nå, jeg skal holde mig til piraten, og det er jo også rigeligt at holde sig til. Den her sag om den her etbenede pirat sætter jo fuldstændig nye standarder for, hvor meget Danmark er til grin, nu vi har underkastet os forskellige internationale konventioner, og ikke mindst, hvad konsekvenserne er, når vi ikke som land er ordentligt forberedt på de missioner, som vi tager ud til. For en pirat, der angriber danske soldater, bliver nu belønnet med et ophold i Danmark, og får han det, som han ønsker, hvilket absolut ikke er umuligt, ender han og resten af hans familie i Danmark på et livslangt ophold. Forhenværende forsvarsminister Trine Bramsen sagde, dengang vi skulle sende skibet af sted, at det slet ikke var hensigten, at vi skulle pågribe nogen af disse pirater, men blot sørge for, at handelsskibene kunne sejle igennem farvandet i fred og ro. Det var et totalt naivt udgangspunkt! For det bør sige sig selv, at under disse operationer vil man kunne komme i ildkamp med piraterne, og hvis ikke de dør, kan det være, at vi bagefter hænger på dem, præcis som med ham, der bliver kaldt Lucky.

Der skete jo som bekendt det, at danskerne var tvunget til at fragte ham til Danmark. Piratens første indskydelse var, at bare ville have en protese, og så skulle han tilbage til Nigeria. Men undervejs fik han helt andre idéer, for han fandt nemlig ud af, at livet i Danmark smagte ham bedre, og derfor har så søgt om asyl. Og det ser ud til, at de drømme er mulige at leve ud, for sandsynligheden for, at han opnår asyl, er slet ikke umulig. For den etbenede pirat Lucky må siges at være lucky, for hvem havde troet, at man i en støvet landsby i Nigeria kan vælge en karrierevej som pirat ud for Afrikas kyst og så ende med hele familien i Velfærdsdanmark med alt betalt? Det vender sig nok i mange at forestille sig, at sådan en pirat skal leve sit liv videre i Danmark, men som så ofte før kan vi hoppe, skrige og gøre alle de indvendinger, vi vil, for vi er underlagt forskellige internationale konventioner, som formentlig sikrer ham og hans familie livslangt ophold i Danmark. Præcis derfor opfordrer vi hermed regeringen til at udvise denne pirat, da vi selvfølgelig ikke skal huse sådanne mennesker her i Danmark. Og kan det ikke lade sig gøre på grund af internationale konventioner, skal han i hvert fald være under lås og slå her i landet, mens regeringen arbejder os ud af disse konventioner, som umuliggør, at vi kan have et land, hvor det er vores love, der gælder. Men det med bag lås og slå er vist også umuligt i forhold til internationale konventioner. Men han skal sendes tilbage, han skal ikke være i Danmark overhovedet. Tak.

Kl. 16:46

Tredje næstformand (Karsten Hønge):

Der er ingen korte bemærkninger, så tak til fru Pia Kjærsgaard, Dansk Folkeparti.

Da der ikke er flere, som har bedt om ordet, er forhandlingen sluttet.

Jeg foreslår, at forslaget henvises til Udlændinge- og Integrationsudvalget. Hvis ingen gør indsigelse, betragter jeg det som vedtaget.

Det er vedtaget.

Hvis medlemmerne ønsker at snakke, vil jeg bede dem om lige at trække lidt ud i sidegemakkerne, så det er lettere for medlemmerne herinde at følge med.

Det sidste punkt på dagsordenen er:

40) 1. behandling af beslutningsforslag nr. B 121:

Forslag til folketingsbeslutning om iværksættelse af en granskningskommission om Samsamsagen.

(Forslag som fremsat (i betænkning) 17.05.2023. Anmeldelse (i salen) 17.05.2023).

Kl. 16:47

Forhandling

Tredje næstformand (Karsten Hønge):

Forslaget er fremsat i en betænkning og indstilling til Udvalget for Forretningsordenen. Der er som bekendt ingen minister på det område, så det er Folketingets eget ansvar at behandle det. Det er en lidt usædvanlig måde i forhold til andre procedurer, men det er sådan, det gribes an, når der ikke er en minister på området.

Forhandlingen er åbnet, og den første ordfører er hr. Christian Rabjerg Madsen, Socialdemokratiet.

Kl. 16:47

(Ordfører)

Christian Rabjerg Madsen (S):

Tak for det. I forlængelse af den omfattende medieomtale af Samsamsagen har et mindretal i Granskningsudvalget besluttet at gennemføre en forundersøgelse af sagen. I den forbindelse er der blevet afholdt flere samråd, bl.a. med justitsministeren, der under fortrolighed har videregivet oplysninger til udvalget som svar på en række af de påstande, der mediemæssigt har været fremme vedrørende sagen. Udvalget har ligeledes fået en gennemgang af de spanske domme, som også i fortrolighed er blevet delt med udvalget. Ligesom justitsministeren tidligere påpeget i en artikel – jeg tror, at det var på dr.dk – er det også min opfattelse, at såfremt man har kendskab til de omtalte domme mod Samsam, savner det mening at fastholde ønsket om en videre undersøgelse af sagen, som et mindretal ønsker. Derfor kan Socialdemokratiet ikke bakke op om forslaget.

Tillad mig i forlængelse heraf også at komme med et par generelle kommentarer. Vi har ikke haft et terrorangreb eller -anslag på dansk jord i 8 år. Sådan skulle det jo helst vedblive med at være. Men det kræver bl.a., at vi i Danmark har effektive efterretningstjenester, der kan forhindre og opsnappe oplysninger om planlagte terroranslag rettet mod Danmark eller mod danskere. Effektive efterretningstjenester forudsætter, at kendskab til efterretningstjenesternes arbejde og metoder holdes fortroligt. Det er således også relativt almindeligt, at der i Danmark i medierne opstår sager, der vedrører tjenesternes arbejde, hvor hverken tjenesterne eller relevante ministre kan besvare spørgsmål af hensyn til tjenesternes arbejde. Det er, tror jeg man kan sige, et grundvilkår, som ansvarlige partier almindeligvis accepterer af hensyn til Danmark og danskernes sikkerhed.

Det er også årsagen til, at vi i Folketinget er enige om, at spørgsmål om efterretningstjenesternes klassificerede arbejde hører til i Udvalget vedrørende Efterretningstjenesterne, altså det, vi i almindelig tale kalder for Kontroludvalget. Hvis partier i Folketinget helt generelt ønsker en drøftelse af rammerne for den parlamentariske kontrol med tjenesterne, forstår jeg på udtalelser fremsat af regeringen at regeringen er indstillet på at tage en sådan drøftelse . Det kan Socialdemokratiet bakke op om. Så med de bemærkninger kan jeg sige, at Socialdemokratiet ikke bakker op. Og så skal jeg hilse fra Dansk Folkeparti og hr. Peter Kofod og sige, at Dansk Folkeparti heller ikke kan bakke op om forslaget. Tak.

Kl. 16:50

Tredje næstformand (Karsten Hønge):

Der er en kort bemærkning til hr. Peder Hvelplund, Enhedslisten.

Kl. 16:50

Peder Hvelplund (EL):

Tak for det, og tak til ordføreren for talen. Nu og her handler det jo ikke om, at man skal forebygge terrorangreb. Jeg tror sådan set, vi alle sammen er enige om det og om, at en granskningsundersøgelse selvfølgelig også skal tage hensyn til den fortrolighed, der er nødvendig i forhold til efterretningstjenesternes arbejde.

Men jeg kunne godt tænke mig at spørge ordføreren, om ordføreren nu efter det forløb, vi har været igennem her, fuldstændig kan forsikre både befolkningen og Folketinget om, at der ikke har været et samarbejde mellem efterretningstjenesterne og Samsam, og at danske myndigheder har gjort alt, hvad der stod i deres magt for at oplyse den spanske domstol om de mulige forbindelser, der har været.

Kan ordføreren sådan 100 pct. sikkert forsikre, at de oplysninger er fuldstændig blotlagt gennem den forundersøgelse, der nu er blevet tilendebragt?

Kl. 16:51

Tredje næstformand (Karsten Hønge):

Ordføreren.

Kl. 16:51

Christian Rabjerg Madsen (S):

Jeg er ikke enig med hr. Peder Hvelplund i, at det her forslag, vi diskuterer i dag, ikke handler om at forebygge terror. Det mener jeg i allerhøjeste grad at det gør. For hvis vi skal forebygge terror, kræver det, som jeg også redegjorde for i talen, at vi har effektive efterretningstjenester. Det er årsagen til, at vi behandler spørgsmål om efterretningstjenester i et særligt udvalg her i Folketinget, og det er også årsagen til, at jeg og Socialdemokratiet mener, at det er uhensigtsmæssigt at foretage undersøgelser, når der opstår spekulationer i medierne. Det mener jeg er stærkt uhensigtsmæssigt.

Jeg er rigtig glad for, at vi helt generelt og historisk set har haft bred enighed om, at det er sådan, vi håndterer kontrollen med tjenesterne, altså at vi gør det i det særlige udvalg og ikke andre steder. Derfor mener jeg, at spørgsmålet om en undersøgelse i allerhøjeste grad har at gøre med vores tjenester og hensynet til tjenesterne og med, hvorvidt vi har og i fremtiden kan have effektive tjenester. Det er også derfor, at den anden del af spørgsmålet ikke egner sig til en debat her i Folketingssalen. Jeg kan bare sige, at har man kendskab til dommene, hvad jeg har og spørgeren har, så mener jeg  at det savner mening at have et ønske om at lave yderligere undersøgelser.

Kl. 16:52

Tredje næstformand (Karsten Hønge):

Hr. Peder Hvelplund.

Kl. 16:52

Peder Hvelplund (EL):

Nu har det jo også konsekvens for, hvordan efterretningstjenesterne kan arbejde, altså om de har muligheden for at kunne hyre meddelere og agenter. Det handler den her sag bl.a. også om. Det er derfor, at jeg bliver nødt til at gentage mit spørgsmål. For det her handler jo ikke om, hvilken dom der ligger ved den spanske domstol. Det her handler om, i hvilket omfang vi fuldstændig har fået tilvejebragt, at alle de klare indicier på, at der har været et samarbejde, nu bare kan affærdiges, og det her handler jo grundlæggende også om, under hvilke forhold efterretningstjenesterne efterfølgende kan arbejde, og hvordan vi kan sikre, at danske myndigheder ikke medvirker til et muligt justitsmord.

Kl. 16:53

Tredje næstformand (Karsten Hønge):

Ordføreren.

Kl. 16:53

Christian Rabjerg Madsen (S):

Som jeg sagde i min ordførertale, mener jeg, at det forholder sig sådan, at hvis man har kendskab til dommene, savner det mening at ønske yderligere undersøgelser. Og både jeg og spørgeren har kendskab til dommene. Ja, det tror jeg egentlig var det, jeg havde at tilføje i forbindelse med spørgsmålet.

Kl. 16:53

Tredje næstformand (Karsten Hønge):

Den næste korte bemærkning er til hr. Peter Skaarup, Danmarksdemokraterne.

Kl. 16:53

Peter Skaarup (DD):

Jeg studsede også lige som hr. Peder Hvelplund over ordførerens bemærkninger vedrørende den måde, hvorpå man skulle lave en sådan undersøgelse. Lad os nu sige, at man her i Folketinget besluttede, at der skulle laves en undersøgelse, en kommission eller lignende omkring den pågældende sag. Der er jo fortilfælde for det, i forhold til at også den tidligere regering, som hr. Christian Rabjerg Madsen var en del af, lavede en undersøgelse af Forsvarets Efterretningstjeneste, som netop var karakteriseret ved at være meget lukket. Der kom et resultat af den, og man diskuterede resultatet, men der kom jo ikke noget ud om selve indholdet udover det, som regeringen selv lukkede ud, altså sammen med kommissionen.

Derfor kan jeg ikke rigtig se, at det skulle være et argument fra regeringens side i forhold til ikke at lave en undersøgelse. Der kan være nogle andre argumenter, som man kan bringe frem under en debat som den her, men selve det, at man ikke skal have mere viden om det og ikke kan lave en undersøgelse på den måde, som vi forestiller os her, er i hvert fald ikke et argument. Er ordføreren ikke enig i det?

Kl. 16:54

Tredje næstformand (Karsten Hønge):

Ordføreren.

Kl. 16:54

Christian Rabjerg Madsen (S):

Nej, det er ordføreren ikke enig i. Det fremgik vist også relativt klart af min tale. Det er oplagt, at man, hvis der var stærke argumenter herfor, ville kunne gennemføre undersøgelser, også af efterretningstjenesterne. Men det er klart, at det indbefatter en vis risiko for, at der er flere, end hvad der er hensigtsmæssigt, som får kendskab til efterretningstjenesternes metoder og arbejdsformer. Det er jo derfor, at vi almindeligvis er enige om, at vi behandler den slags spørgsmål i Kontroludvalget.

Så jo, hvis der forelå meget, meget stærke argumenter for at lave en undersøgelse, kunne man afveje de argumenter imod hensynet til, at man ikke skal nedsætte den slags undersøgelser hver anden fredag. Men det er jo også derfor, jeg siger, at dels skal man være stærkt tilbageholdende af hensyn til efterretningstjenesten med at gennemføre undersøgelserne, dels mener jeg, at hvis man har kendskab til dommene og ved, hvad der står i dem, så savner det på den baggrund mening at have et ønske om at lave yderligere undersøgelser.

Kl. 16:55

Tredje næstformand (Karsten Hønge):

Spørgeren.

Kl. 16:55

Peter Skaarup (DD):

Jeg er da sådan set enig i, at man skal være stærkt tilbageholdende med at lave undersøgelser af efterretningstjenesterne, men jeg vil jo på den anden side også bare lige sige til ordføreren, at den tidligere regering jo faktisk iværksatte en undersøgelse, nemlig den 21. december 2020, af Forsvarets Efterretningstjeneste. Det var en undersøgelseskommission, og resultatet kom den 13. december 2021. Der afsluttede man undersøgelsen efter den kritik, der var fra tilsynet. Det blev jo gjort på en måde, hvor man netop kunne holde tingene indendøre, altså lukket. Så hvorfor tror ordføreren, at det skulle være et rigtig godt argument imod det forslag, der ligger her?

Kl. 16:56

Tredje næstformand (Karsten Hønge):

Ordføreren.

Kl. 16:56

Christian Rabjerg Madsen (S):

Jamen jeg mener, som jeg sagde tidligere, at der skal foreligge ganske stærke argumenter for at iværksætte sådan en undersøgelse, som risikerer at kompromittere efterretningstjenestens arbejdsmetoder. Så hvis man skal løbe den risiko, skal der være meget stærke argumenter, og det mener jeg ikke der er i den her sag. Det mener jeg så absolut ikke der er i den her sag. Derfor er jeg sådan set enig med spørgeren i, at man helt generelt betragtet i nogle tilfælde, hvis der er stærke argumenter herfor, kan iværksætte undersøgelser, også af efterretningstjenesterne, men almindeligvis er det mest hensigtsmæssigt, at kontrollen med efterretningstjenesterne foregår i Kontroludvalget. Det mener jeg helt generelt er hensigtsmæssigt, altså at der skal foreligge meget tunge argumenter, hvis man skal fravige det, og det mener jeg ikke der gør her.

Kl. 16:57

Tredje næstformand (Karsten Hønge):

Den næste korte bemærkning er til hr. Ole Birk Olesen, Liberal Alliance.

Kl. 16:57

Ole Birk Olesen (LA):

Det er jo Folketingets fem største partier, der sidder i Kontroludvalget, altså Udvalget vedrørende Efterretningstjenesterne. Liberal Alliance deler i forhold til størrelse i Folketinget en femteplads med Danmarksdemokraterne, og Danmarksdemokraterne vandt lodtrækningen og sidder derfor i udvalget. Det gør Liberal Alliance ikke, og vi har ikke undervejs i den forundersøgelse, der er foretaget i Granskningsudvalget, fået svar på de spørgsmål, som vi har haft til det. Det er heller ikke vores indtryk, at partier i Kontroludvalget har fået svar. I hvert fald er der to partier i Kontroludvalget, Danmarksdemokraterne og SF, som støtter, at der skal igangsættes en undersøgelse.

Så når det er sådan, at partier uden for Kontroludvalget og to partier i Kontroludvalget alle mener, at man ikke har fået tilstrækkelige svar på det her, bør det så ikke være en mulighed for Folketinget at bede om yderligere undersøgelser, som naturligvis skal holdes fortrolige på grund af sagens karakter?

Kl. 16:58

Tredje næstformand (Karsten Hønge):

Ordføreren.

Kl. 16:58

Christian Rabjerg Madsen (S):

Det undrer mig, at hr. Ole Birk Olesen kan have fået et indtryk af, hvad der er foregået i Kontroludvalget, for det er strengt fortroligt, og derfor tror jeg heller ikke, at hr. Ole Birk Olesen har noget særlig præcist billede af, hvad der foregår i Kontroludvalget. Det vil være mit bud, for de medlemmer, der sidder der, er underlagt streng fortrolighed og må heller ikke dele oplysningerne med deres partikollegaer. Så det argument tror jeg ikke man skal tillægge nogen særlig vægt.

Det er klart, at man kan diskutere, hvordan Kontroludvalget skal indrettes. Man kan tage en drøftelse af, hvor mange der skal sidde der. Jeg kan sådan set godt forstå hr. Ole Birk Olesens argument, i forhold til at spørgerens parti ikke er i Kontroludvalget, og det var derfor, at jeg også afsluttede min tale med at sige, at hvis man ønsker en drøftelse i Folketinget af, hvordan vi varetager den parlamentariske kontrol med tjenesterne, så er Socialdemokratiet også åben for at tage den drøftelse. Men det må være en sådan generel drøftelse, man tager.

I forhold til den konkrete sag vil jeg holde fast i, at de oplysninger, vi har fået under fortrolighed i udvalget, for mig gør det meget, meget klart, at det er helt oplagt ikke at lave en videre undersøgelse af sagen.

Kl. 16:59

Tredje næstformand (Karsten Hønge):

Spørgeren.

Kl. 16:59

Ole Birk Olesen (LA):

Jeg gav jo ikke indtryk af at vide, hvad der foregår i Kontroludvalget. Jeg refererer blot det, der er fakta, nemlig at to af partierne i Kontroludvalget ikke føler sig ordentligt oplyst og derfor støtter, at der skal være en undersøgelse. Jeg forstår ikke modviljen fra regeringens side. Regeringen har aktuelt kun opbakning fra 40 pct. af danskerne, imod at næsten 60 pct. af danskernes partier i Folketinget ønsker den her undersøgelse for at blive ordentligt oplyst. Jeg forstår ikke, hvorfor man ikke vil tillade, at der kan foregå en undersøgelse under de fortrolighedshensyn, som skal gælde.

Kl. 16:59

Tredje næstformand (Karsten Hønge):

Ordføreren.

Kl. 16:59

Christian Rabjerg Madsen (S):

Det er jo en flertalsregering, vi har, og derfor er der jo opbakning fra et flertal af danskerne. Så kan meningsmålingerne fluktuere lidt ligesom aktiekurserne, og det tror jeg ikke man skal tillægge så stor betydning. Der er lang tid til næste valg, så i den henseende er jeg ganske optimistisk.

Som medlem af Granskningsudvalget og dermed også som en af dem, der har fået oplysninger fra justitsministeren om den spanske dom, så mener jeg, at der er meget stærke argumenter for, at man ikke skal undersøge yderligere. Det mener jeg er et hovedargument. Kunne man lave en undersøgelse, hvis man mente, at der var stærke argumenter, der talte for det? Ja, det kunne man, men man skal være ganske forsigtig. I den her sag mener jeg det ville være stærkt uhensigtsmæssigt af hensyn til effektive efterretningstjenester og dermed hensynet til vores alle sammens sikkerhed.

Kl. 17:00

Tredje næstformand (Karsten Hønge):

Næste korte bemærkning er til fru Rosa Lund, Enhedslisten.

Kl. 17:00

Rosa Lund (EL):

Tak for det. Noget, som virkelig undrer mig, er, at man jo kan læse i pressen, at der har været afholdt mere end 13 møder mellem Ahmed Samsams advokat og efterretningstjenesten – altså en form for forhandling. Mener ordføreren virkelig ikke, at offentligheden har krav på at vide, om efterretningstjenesterne forhandler med en, som man mener er terrorist?

Kl. 17:01

Tredje næstformand (Karsten Hønge):

Ordføreren.

Kl. 17:01

Christian Rabjerg Madsen (S):

Nej, jeg har i sagens natur ikke nogen mulighed for at gå ind i spekulationer, der er fremsat i pressen omkring den konkrete sag. Vi har i Folketinget aftalt, at sager, der vedrører efterretningstjenesterne, håndterer vi af hensyn til tjenesterne og dermed af hensyn til vores alle sammens sikkerhed i Udvalget vedrørende Efterretningstjenesterne eller Kontroludvalget. Jeg tror, det er stærkt, stærkt fornuftigt, at vi tager drøftelsen der.

Så har justitsministeren haft mulighed for at dele nogle oplysninger om sagen med Granskningsudvalget – det synes jeg har været positivt og fornuftigt – og med udgangspunkt i de oplysninger står det også ganske klart for mig, at det ikke giver mening at lave yderligere undersøgelser af sagen.

Kl. 17:01

Tredje næstformand (Karsten Hønge):

Spørgeren.

Kl. 17:02

Rosa Lund (EL):

Men det er jo ikke spekulation. Det er jo dokumenteret, at de her møder er foregået, ligesom det er dokumenteret, at der har været to mennesker inde i Enner Mark Fængsel, som har forsøgt at give Ahmed Samsam 10.000 kr. Det er jo dokumenteret; det er jo ikke spekulationer; det er jo ikke bare noget, vi har fundet på, eller noget, de har fundet på ovre på Berlingske eller ude i DR Byen. Det er jo fakta, og det er derfor, at det undrer mig så meget, at regeringen ikke vil undersøge det her. Hvis man er så sikker i sin sag, så lad os undersøge det. Lige nu er  der bare så meget fakta på bordet, som taler imod det, hr. Christian Rabjerg Madsen siger.

Kl. 17:02

Tredje næstformand (Karsten Hønge):

Ordføreren.

Kl. 17:02

Christian Rabjerg Madsen (S):

Som jeg også sagde før, tilkommer det ikke mig at gå ind i spekulationer omkring sagen, men jeg kan sige meget klart, at udvalget er blevet oplyst af justitsministeren om en række forhold, der gør, at jeg er helt tryg ved på vegne af Socialdemokratiet at sige, at vi ikke bakker op yderligere undersøgelser.

Og så synes jeg, at partierne i Folketinget skulle have respekt for, at den måde, vi håndterer oplysninger om og kontrol med vores tjenester på, foregår i Kontroludvalget. Jeg tror, vi får bedre tjenester og dermed et sikrere Danmark, hvis vi i fællesskab holder fast omkring de rammer for arbejdet med tjenesterne, som vi har aftalt i Folketinget, og hvis man så skulle ønske at ændre de rammer, så lad os tage en generel drøftelse af det.

Kl. 17:03

Tredje næstformand (Karsten Hønge):

Den næste korte bemærkning er til hr. Kim Edberg Andersen, Nye Borgerlige.

Kl. 17:03

Kim Edberg Andersen (NB):

Det var faktisk i forhold til noget af det, som ordføreren sagde her til sidst, om, at Folketinget skulle have respekt. Så bliver jeg bare nødt til at føre det tilbage til noget af det, som hr. Ole Birk Olesen sagde tidligere, om, at der jo er to af de partier, der sidder i Kontroludvalget, som ikke føler sig godt nok orienteret. Der sidder de fem største partier, og de to af dem er ikke tilfredse, og i resten af Folketinget ved vi ingenting.

Så bliver vi belært om, at vi skal have respekt for det, men Kontroludvalget føler jo ikke engang, at de er fuldt klædt på. Så er det jo svært at respektere nogen, altså bare fordi de mener, at de kan tælle til mere end 90, og bare fordi de pådutter os, at vi skal have respekt. Det synes jeg ikke er i orden. Altså, vi synes, Folketinget normalvis, også når vi er uenige, er meget respektfuldt. Men her tror jeg faktisk at det kommer fra en reel bekymring om, at der er noget, som ikke er helt, som det skal være. Derfor ønsker vi det simpelt hen bare belyst.

Kl. 17:04

Tredje næstformand (Karsten Hønge):

Ordføreren.

Kl. 17:04

Christian Rabjerg Madsen (S):

I lighed med den tidligere spørger kan hr. Kim Edberg Andersen ikke have nogen som helst viden om, hvorvidt man i Kontroludvalget føler sig godt eller dårligt klædt på og informeret i relation til sager, der vedrører efterretningstjenesterne, fordi de oplysninger, der foregår der, er underlagt streng fortrolighed. Og når jeg taler om respekt, taler jeg om, at jeg synes, det ville klæde Folketinget, hvis vi havde respekt for de rammer, som vi i fællesskab har aftalt for vores parlamentariske kontrol med tjenesterne, og det, vi har aftalt, er, at kontrollen med tjenesterne ikke foregår i Folketingssalen, og at den ikke foregår i et tilfældigt udvalg eller i Granskningsudvalget, men at den foregår i udvalget vedrørende tjenesterne, altså det, vi kalder Kontroludvalget. Og det synes jeg ikke at den debat, vi har her, udviser nogen særlig respekt for.

Derfor siger jeg sådan set bare i al stilfærdighed, at jeg synes, at vi, hvis man har en anden holdning til, hvordan vi skal håndtere tjenesterne og den parlamentariske kontrol af tjenesterne, som er vigtig, så skulle drøfte rammerne for det, og det har jeg også hørt at regeringen er åbne over for.

Kl. 17:05

Tredje næstformand (Karsten Hønge):

Spørgeren.

Kl. 17:05

Kim Edberg Andersen (NB):

Det sidste er jeg enig i, for jeg synes da, det ville være respektfuldt for Folketinget, at alle Folketingets partier var i det udvalg. Mon ikke også det kunne lade sig gøre med en streng fortrolighed? Men der er jo nogle af dem, som er medforslagsstillere af det her, og som ønsker det her, som er mellem de fem største partier. Er det ikke korrekt?

Så der er i hvert fald nogle af dem, der synes, det er en god idé alligevel. Og nej, Kim Edberg Andersen fra Nye Borgerlige aner ikke, hvad Kontroludvalget har snakket om. For de er jo sjovt nok gode til at holde den fortrolighed, de skal. Men det er alligevel ikke i orden at sige, at vi mangler respekt i Folketinget. Jeg synes faktisk ikke, det er i orden ...

Kl. 17:05

Tredje næstformand (Karsten Hønge):

Så er det ordføreren.

Kl. 17:05

Christian Rabjerg Madsen (S):

Hr. Kim Edberg Andersen og andre spørgere kan ikke vide, hvad der er foregået i Kontroludvalget. For det er hemmeligt, og de medlemmer af Folketinget, som er partikammerater med medlemmerne i Kontroludvalget, kan heller ikke vide det, fordi der er streng fortrolighed. Så det, jeg reagerer mod, er, at man giver indtryk af, at man i Kontroludvalget skulle have fået den ene eller den anden orientering. Det kan vi ikke vide, fordi vi i Folketinget har aftalt, at det er sådan, det skal foregå, når vi varetager den parlamentariske kontrol med tjenesterne.

Hvis man skulle ønske det ændret, synes jeg, vi skal diskutere det generelt, og det har regeringen vist sig åben over for. Men jeg synes bare, man, indtil vi har ændret det, skulle have respekt for det, vi har aftalt, og det er, at man behandler oplysningerne om tjenesterne og den parlamentariske kontrol i det udvalg, som vi er enige om skal foretage den kontrol.

Kl. 17:06

Tredje næstformand (Karsten Hønge):

Der er ikke flere korte bemærkninger. Tak til hr. Christian Rabjerg Madsen, Socialdemokratiet. Den næste ordfører er hr. Morten Dahlin, Venstre.

Kl. 17:06

(Ordfører)

Morten Dahlin (V):

Tak til forslagsstillerne for at fremsætte det her beslutningsforslag, hvor vi skal tage stilling til, hvorvidt Folketinget skal nedsætte en egentlig undersøgelse af Ahmed Samsam i form af en granskningskommission. Lad mig starte med det væsentligste: Vi støtter ikke dette beslutningsforslag fra Venstres side, da vi ikke ønsker at iværksætte en granskningskommission om Ahmed Samsam.

Sagen om Ahmed Samsam er allerede blevet undersøgt i form af en forundersøgelse gennemført af Granskningsudvalget. Der har regeringen på flere lukkede samråd og via skriftlige spørgsmål fortroligt besvaret partiernes spørgsmål og også redegjort for nogle af de forskellige påstande, der er blevet fremsat i offentligheden om Ahmed Samsam. Regeringen har redegjort rimelig grundigt for de spanske domme, og de her domme er også blevet oversendt til Granskningsudvalget i fortrolig form. Dermed har alle udvalgets medlemmer, herunder mig selv, haft mulighed for at læse dem grundigt. Det vil sige, at alle udvalgets medlemmer har læst dommen, så vi ved, hvad Ahmed Samsam er dømt for, vi ved, hvad Ahmed Samsam har gjort, vi ved, hvilke forbrydelser Ahmed Samsam står bag, og med den viden kan jeg ikke komme frem til andre konklusioner, end at der ikke er grundlag for at nedsætte en kommission.

Faktisk er jeg blevet ganske meget mere forsikret om, hvad der er falsk og sandt i sagen. For jeg skal ellers lige love for, at der flyver mange påstande rundt i den offentlige debat, også fra mennesker, der ikke har det fjerneste indblik i sagen, og jeg havde meget gerne set, at vi her i dag kunne debattere på baggrund af dommen fra Spanien. Men jeg kan forstå, at den dømte ikke har givet samtykke til, at dommen kunne offentliggøres, og det gør jo så, at vi ikke kan tage den debat i dag. Det betyder, at der skal være fortrolighed, og sådan er det jo, når man har med den slags sager at gøre.

En mere generel bemærkning fra min side er, at vi i Venstre ønsker, at vi har effektive efterretningstjenester, der kan beskytte danskerne, der kan beskytte Danmark, der kan beskytte vores åbne demokratiske samfund, og vil man gerne have det, er vi nødt til at acceptere, at det ikke er alt, der kan offentliggøres. Og jeg vil gerne slå fast, at vi i Venstre ikke mener, det er i Danmarks interesse, at vores efterretningstjenester skal rende rundt og fortælle alle og enhver, hvem de samarbejder med, og hvem de ikke samarbejder med. Derfor har vi i Folketinget vedtaget et sæt specifikke regler og opsat nogle rammer for, hvordan man fører tilsyn og kontrol med efterretningstjenesterne, herunder Kontroludvalget i Folketinget. Og vores grundlæggende holdning er, at det, hvis der skal besvares flere spørgsmål i den her sag, må ske gennem de rammer, som Folketinget selv har vedtaget.

Men jeg vil også gerne sige, at hvis der er et politisk ønske om på et mere generelt plan at diskutere, om de her rammer, om de her regler er tidssvarende, og om de giver den bedst mulige balance mellem på den ene side det fuldstændig legitime hensyn til at ville udføre en demokratisk kontrol med vores efterretningstjenester og på den anden side det lige så legitime hensyn om, at ikke alt, hvad efterretningstjenesterne laver, kan foregå i fuld offentlighed, så er vi i Venstre åbne for den diskussion, åbne for den debat. Det synes vi faktisk er relevant at diskutere. Men vi kan ikke støtte det her beslutningsforslag.

Kl. 17:10

Tredje næstformand (Karsten Hønge):

Første korte bemærkning er til hr. Peder Hvelplund, Enhedslisten.

Kl. 17:10

Peder Hvelplund (EL):

Tak for det, og tak til hr. Morten Dahlin for talen. Da vi igangsatte forundersøgelsen, var Venstre jo imod, at den blev igangsat, fordi man ikke mente der var behov for at undersøge noget. Nu siger hr. Morten Dahlin, at der kom mange ting frem i løbet af undersøgelsen. Det kan jeg jo konstatere at i hvert fald langt størsteparten af de partier, der har deltaget i forundersøgelsen, ikke har kunnet konstatere. Jeg må medgive, at det åbenbart er lykkedes at overbevise Dansk Folkeparti om, at den argumentation, der har været, har været tilstrækkelig til, at de følte sig oplyst.

Men jeg kunne egentlig godt tænke mig at høre i forhold til Venstre, for Venstre meddelte jo tilbage i oktober måned sidste år forud for valgkampen, at man gerne ville have undersøgt forløbet omkring Samsam, og siden da er det jo kommet frem, at der har været forhandlinger mellem Samsams tidligere advokat Thomas Brædder og efterretningstjenesterne. Claus Hjort Frederiksen har sagt, at der foregik et abekastningsspil mellem FE og PET, og vi ved også, at der har været agenter på besøg i Enner Mark Fængsel for at overdrage kontantbeløb til Samsam. Hvad er det konkret, der gør, at Venstre med baggrund i det så fuldstændig nagelfast kan slå fast, at der ikke er behov for at undersøge mere?

Kl. 17:11

Tredje næstformand (Karsten Hønge):

Ordføreren.

Kl. 17:11

Morten Dahlin (V):

Venstre sagde før valget, at hvis det var relevant, var vi åbne for, at det her også kunne blive en del af en større undersøgelse. Det mener vi ikke er relevant, bl.a. fordi vi mener, at der er blevet besvaret en lang række spørgsmål, både skriftligt og i form af samråd, og derfor er det ikke relevant, og derfor er det en forkert udlægning af Venstres position, som hr. Peder Hvelplund kommer med.

Hvorfor støtter Venstre så ikke en undersøgelseskommission? Jamen det har jeg faktisk lige prøvet at redegøre for. Det er, fordi vi sådan set mener, at der ikke er grundlag for at undersøge yderligere, og fordi vi har læst dommen, og fordi vi ved, hvad Ahmed Samsam er dømt for. Vi ved, hvad Ahmed Samsam har gjort. Vi ved, hvilke forbrydelser Ahmed Samsam står bag. Og på baggrund af den viden og på baggrund af den øvrige viden, der er blevet tilvejebragt i sagen i fortrolig form – og derfor kan den ikke diskuteres i offentligheden – så mener vi ikke, at det er relevant at undersøge sagen i form af en granskningskommission.

Kl. 17:12

Tredje næstformand (Karsten Hønge):

Spørgeren.

Kl. 17:12

Peder Hvelplund (EL):

Jamen det skal jeg beklage. Jeg havde misforstået Venstres position, men jeg kan så forstå, at Venstre i hvert fald havde sagt, at man var åben over for en undersøgelse. Det var man så i oktober måned 2022. Og jeg kan så forstå, at umiddelbart efter valget kunne Venstre så konstatere, at her var der ikke grundlag for at undersøge noget. Kan ordføreren måske oplyse mig og Folketinget om, hvad det er for nogle oplysninger, der er tilgået Venstre i perioden fra den 22. oktober frem til starten af januar måned, da regeringsgrundlaget var kendt, som gjorde, at Venstre nu ikke længere mente, at der var behov for at undersøge noget i den her sag?

Kl. 17:13

Tredje næstformand (Karsten Hønge):

Ordføreren.

Kl. 17:13

Morten Dahlin (V):

Nej, selvfølgelig kan jeg ikke oplyse Folketinget og offentligheden om, hvilke informationer der er tilgået Venstre i den her sag. Det er jo fortrolige oplysninger. Og jeg har et andet udgangspunkt, end Enhedslisten har, når det kommer til vores efterretningstjenester, for jeg ved godt, at Enhedslisten har det synspunkt, at der skal være markant mere åbenhed og offentlighed omkring vores efterretningstjenester. Det er ikke et synspunkt, jeg grundlæggende deler. Jeg synes, det er godt, og jeg føler mig meget tryg ved, at vi har nogle efterretningstjenester, der kan arbejde med nogle ting, som ikke kommer til offentlighedens kendskab. Det tror jeg er godt for Danmark og for Danmarks sikkerhed.

Kl. 17:14

Tredje næstformand (Karsten Hønge):

Næste korte bemærkning er til hr. Ole Birk Olesen, Liberal Alliance.

Kl. 17:14

Ole Birk Olesen (LA):

Ja, det er i hvert fald ikke i Granskningsudvalget, vi har fået de svar. Ahmed Samsam er dømt for en række forhold i Spanien, og vi har i Granskningsudvalget forgæves spurgt, om nogle af de forhold er blevet begået, mens Ahmed Samsam var ledet af den danske efterretningstjeneste. Og – hvis ja – om det er kommet den spanske domstol til kendskab, at de forhold blev begået under ledelse af den danske efterretningstjeneste. Det har vi ikke fået svar på. Derfor undrer det mig, at hr. Morten Dahlin siger, at han har fået svar på relevante spørgsmål og derfor nu kan afvise, at der er behov for en undersøgelse.

Kl. 17:14

Tredje næstformand (Karsten Hønge):

Ordføreren.

Kl. 17:14

Morten Dahlin (V):

Men det er jo et helt fair synspunkt, hr. Ole Birk Olesen har. Jeg mener, at de spørgsmål, der var relevante i den her sag, er blevet besvaret, og jeg er så ærgerlig over, at vi ikke kan diskutere dommen her. For jeg ville jo mene, at hvis dommen var offentlig, ville der komme en række svar på nogle af de ting, som hr. Ole Birk Olesen her insinuerer lyder så negativt. Men desværre kan jeg forstå, at den dømte ikke har ønsket at give samtykke til, at dommen kunne være offentlig, selv om jeg tror, at det ville gøre den her debat meget bedre og nok også lidt lettere at forstå for dem, der ikke har samme kendskab til den her sag, som hr. Ole Birk Olesen og jeg har.

Kl. 17:15

Tredje næstformand (Karsten Hønge):

Spørgeren.

Kl. 17:15

Ole Birk Olesen (LA):

Jamen det, at jeg har kendskab til dommen, gør da ikke, at jeg synes, at jeg har fået svar på de spørgsmål – det har hr. Morten Dahlin da heller ikke. Der er da ikke svar i dommen på, hvorvidt de dele af dommen, som Ahmed Samsam mener han har begået under ledelse af den danske efterretningstjeneste, er sandt, og om det er kommet den spanske domstol til kendskab, hvis det er sandt, at han har begået de forbrydelser under ledelse af den danske efterretningstjeneste. Det er der ikke kommet svar på.

Kl. 17:16

Tredje næstformand (Karsten Hønge):

Ordføreren.

Kl. 17:16

Morten Dahlin (V):

Vi bevæger os lidt ind i hajfyldt farvand nu, hvor jeg skal passe på, at jeg ikke deler fortrolige informationer fra Folketingets talerstol. Jeg er ked af, at den dom ikke er offentlig, for så kunne vi have en mere oplyst diskussion. Det håber jeg hr. Ole Birk Olesen er enig med mig i. Og hvem der så har fået svar på hvilke spørgsmål – og hvad der er blevet svaret på hvilke spørgsmål – er jo i sagens natur fortroligt, og derfor vil jeg også af hensyn til mig selv og for ikke at røbe fortrolige informationer passe lidt på med at gå videre ned ad det spor.

Kl. 17:16

Tredje næstformand (Karsten Hønge):

Den næste korte bemærkning er til hr. Peter Skaarup, Danmarksdemokraterne.

Kl. 17:16

Peter Skaarup (DD):

Det er lidt svært at få andet indtryk, end at Venstre foretager en kæmpe kovending, når man er modstander af at undersøge det her. Flere har været inde på det, men jeg vil godt lige gentage for hr. Morten Dahlin, at Venstre i valgkampen sammen med de borgerlige partier og i øvrigt også flere andre sagde, at den her sag skulle undersøges. Venstres folketingsmedlem efter valget hr. Jan E. Jørgensen sagde, at den her sag skal undersøges, altså om Samsam var agent. Den tidligere departementschef i Justitsministeriet Michael Lund har sagt det. Den tidligere departementschef i Statsministeriet Karsten Dybvad har sagt det. En række chefer inden for efterretningstjenesterne har sagt det. Den tidligere forsvarsminister Claus Hjort Frederiksen har sagt det. Jeg har nærmest ikke hørt nogen, der ikke har sagt, at den her undersøgelse skal komme, blandt fremtrædende Venstrefolk. Så jeg undrer mig over, at man kan sige én ting i valgkampen og efter valget siger man noget andet.

Kl. 17:17

Tredje næstformand (Karsten Hønge):

Ordføreren.

Kl. 17:17

Morten Dahlin (V):

For det første udlægger hr. Peter Skaarup – og jeg kan ikke antage andet, end at det er fuldstændig bevidst – Venstres position i valgkampen forkert. Venstre sagde før valget, at vi var åbne over for, hvis det var relevant, at undersøge Samsamsagen i forbindelse med den større undersøgelse af FE. Det mener vi ikke er relevant, bl.a. fordi vi har fået svar på en lang række spørgsmål gennem skriftlige svar, gennem samråd osv. Så hr. Peter Skaarup udlægger den ting forkert.

Derudover nævner hr. Peter Skaarup en masse mennesker, der ikke har noget som helst med Venstre at gøre, og så kalder dem fremtrædende Venstrefolk, bl.a. tidligere departementschefer. Jeg må bare sige, at jeg undrer mig gevaldigt over Danmarksdemokraterne i den her sag. Jeg ved, at hr. Peter Skaarup har læst den her dom, for hr. Peter Skaarup er et flittigt udvalgsmedlem, så jeg ved, at hr. Peter Skaarup ved, præcis hvad Ahmed Samsam er dømt for, præcis hvad Ahmed Samsam har gjort, præcis hvilke forbrydelser Ahmed Samsam står bag. Og derfor er jeg så ked af – og det er måske derfor, hr. Peter Skaarup har skiftet parti – at hr. Peter Skaarup ikke følger sit gamle parti, Dansk Folkeparti, i den her sag og selvfølgelig siger, at der ikke er behov for nogen undersøgelse af det her.

Kl. 17:18

Tredje næstformand (Karsten Hønge):

Spørgeren.

Kl. 17:18

Peter Skaarup (DD):

Er grunden til, at Venstre har skiftet holdning i den her sag, den samme som grunden til, at man har skiftet holdning til advokatundersøgelsen af statsministeren i minksagen? Er det den samme holdning, altså at man går ind i en regering, og man har en holdning før valget, før man går i regering, og efter valget går man i regering, og så vil man ikke længere undersøge sagen? Er det den samme grund?

Kl. 17:19

Tredje næstformand (Karsten Hønge):

Ordføreren.

Kl. 17:19

Morten Dahlin (V):

Men Venstre har ikke skiftet holdning i den her sag. Hr. Peter Skaarup siger noget, der er forkert, og det ved hr. Peter Skaarup også godt. Jeg vil bare gentage, at jeg undrer mig over Danmarksdemokraterne i den her sag, hvor de bruger politisk kapital, bruger tid og kræfter på Ahmed Samsam, når hr. Peter Skaarup ved, hvad Ahmed Samsam er dømt for, ved, hvad Ahmed Samsam har gjort, ved, hvilke forbrydelser Ahmed Samsam står bag. Alligevel vælger Danmarksdemokraterne at sige: Det er Ahmed Samsam – det er ham, Danmarksdemokraterne bruger politisk kapital på. Han er et offer. Jeg er helt uenig med Danmarksdemokraterne i deres prioriteringer her.

Kl. 17:19

Tredje næstformand (Karsten Hønge):

Den næste korte bemærkning er til fru Rosa Lund, Enhedslisten.

Kl. 17:19

Rosa Lund (EL):

Tak for det. Noget, jeg kan forstå, er, at hr. Morten Dahlin har alle mulige oplysninger. Det synes jeg er meget spændende. Sådan må det jo være at være politisk ordfører for et regeringsparti. Det, jeg også synes er spændende, er, at hr. Morten Dahlin så ikke har den oplysning, at dommen er offentlig i Spanien. Det må jo så betyde, at den faktisk er offentlig. Det er den ene ting.

Den anden ting er: Har hr. Morten Dahlin eller Justitsministeriet eller nogen andre, som repræsenterer den her regering, spurgt Ahmed Samsam, om han vil give samtykke til, at danskerne også kan få dommen at se? Det siger Ahmed Samsam nemlig at der ikke er nogen der har spurgt om. Det kræver vel, at man bliver spurgt, for at man kan give sit samtykke, og det tror jeg godt hr. Morten Dahlin ved. Men jeg vil gerne vide, om Justitsministeriet eller nogen fra Venstre eller hr. Morten Dahlin selv har bedt om det samtykke.

Kl. 17:20

Tredje næstformand (Karsten Hønge):

Ordføreren.

Kl. 17:20

Morten Dahlin (V):

For det første vil jeg, i forhold til om dommen skulle være offentlig i Spanien, sige, at jeg er blevet oplyst noget andet i Granskningsudvalget. Men hvis den er offentlig, er jeg da glad for det, for så kan vi jo tage en diskussion på baggrund af en offentlig dom. Men jeg venter lige med at udtale mig om den, til jeg nu også har set, at den i virkeligheden er offentlig i Spanien, så jeg ikke kommer til at dele nogle fortrolige oplysninger.

I forhold til hvem der har givet samtykke til hvad, vil jeg anbefale spørgeren at stille spørgsmålet til justitsministeren. Jeg er blevet bragt den forståelse, at den dømte ikke har givet samtykke til, at dommen kunne være offentlig. Men som sagt, hvis ordføreren har en anden opfattelse, og hvis ordføreren på en eller anden magisk vis kan fremtrylle et samtykke, så vi kan diskutere på baggrund af en offentliggjort dom, vil jeg kun være glad. Det har jeg kun en interesse i. Så lad os ikke tale os fra hinanden her. Hvis den dom kan blive offentlig, vil jeg blive meget glad, for det tror jeg vil kunne kvalificere den her diskussion enormt meget.

Kl. 17:21

Tredje næstformand (Karsten Hønge):

Spørgeren.

Kl. 17:21

Rosa Lund (EL):

Jeg er af den klare opfattelse, at der ikke er nogen, der har spurgt Ahmed Samsam, om han ville give samtykke. Det er bare for at sige, at det, hr. Morten Dahlin lægger til grund for hele sin ordførertale, er, at det samtykke ikke er givet. Men for at give et samtykke, skal man jo spørges om det, kan man sige. Det er den ene ting.

Den anden ting handler om det her, hr. Ole Birk Olesen spurgte om, nemlig om de spanske myndigheder godt ved, at Ahmed Samsam har samarbejdet med danske efterretningstjenester? Har de lavet en dom ud fra det?

Kl. 17:22

Tredje næstformand (Karsten Hønge):

Ordføreren.

Kl. 17:22

Morten Dahlin (V):

Nu er vi jo inde i en fortrolig sag, og det er jo her, der er en grundlæggende uenighed mellem Venstre og partier som eksempelvis Enhedslisten og åbenbart Danmarksdemokraterne. At det skal være offentligt kendt, hvem danske efterretningstjenester samarbejder med eller ikke samarbejder med, er et synspunkt, jeg er dybt, dybt uenig i. Jeg ved godt, at Enhedslisten har haft det synspunkt i lang tid. Men når man kan formå f.eks. at overbevise partier som Danmarksdemokraterne om, at vi skal kompromittere Danmarks sikkerhed, ved at efterretningstjenester skal fortælle alle og enhver, hvem de samarbejder med, eller hvem de ikke samarbejder med, må jeg bare sige tillykke til Enhedslisten. Det er rigtig, rigtig flot arbejde.

Kl. 17:22

Tredje næstformand (Karsten Hønge):

Der er ikke flere korte bemærkninger, så tak til hr. Morten Dahlin, Venstre. Næste ordfører er hr. Henrik Frandsen, Moderaterne.

Kl. 17:23

(Ordfører)

Henrik Frandsen (M):

Mange tak for ordet, hr. formand. Jeg kan lige så godt sige det fra start af: Moderaterne kan ikke støtte beslutningsforslag nr. B 121. Vi kan med andre ord ikke støtte, at der iværksættes en granskningskommission om Samsamsagen. Det har vi ment hele vejen igennem forløbet, både før og efter valget, og den holdning har gennemførelsen af en forundersøgelse i regi af Granskningsudvalget altså ikke ændret på.

Sagen har fyldt meget i medierne, og hvis man har fulgt med i medierne, er der blevet rejst mange spørgsmål undervejs – spørgsmål, som det for nogles vedkommende kan være svære eller umulige at svare på, da spørgsmålene ofte bevæger sig ind på efterretningstjenesternes område. Det er områder, hvor der ofte gælder regler om fortrolighed, og det er spørgsmål, der derfor i sagens natur ikke kan svares på. Det tænker jeg er almindelig anerkendt blandt partierne i Folketinget, ligesom det er anerkendt, at det er nødvendigt, at det er sådan af hensyn af vigtigheden af at have effektive efterretningstjenester. For mit eget vedkommende gælder der desuden den ekstra omstændighed, at jeg samtidig med at sidde i Granskningsudvalget også sidder i Udvalget vedrørende Efterretningstjenesterne, i daglig tale kaldet Kontroludvalget – et udvalg, hvor der er særlig strenge regler omkring fortrolighed.

Man kan jo altid have en grundlæggende diskussion om, om rammerne for Folketingets kontrol med efterretningstjenesterne er, som de bør være, og hvis der er et flertal i Folketinget, der ønsker, at disse rammer skal ændres, er det jo en drøftelse af det, vi skal have. Som jeg har forstået det, er regeringen åben over for at tage den drøftelse. Men det ændrer ikke ved, at vi i Moderaterne, som jeg sagde i starten af min ordførertale, ikke mener, at der er behov for en granskningskommission om Samsamsagen. Moderaterne kan dermed ikke støtte forslaget.

Kl. 17:25

Tredje næstformand (Karsten Hønge):

Der er en kort bemærkning til hr. Ole Birk Olesen, Liberal Alliance.

Kl. 17:25

Ole Birk Olesen (LA):

Jeg sidder jo som sagt ikke i det såkaldte Kontroludvalg og har aldrig gjort det og er måske derfor heller ikke nok oplyst om, hvilke fortrolighedsregler der gælder dér. Så tilgiv mig, hvis jeg spørger om noget, man ikke må svare på. Jeg kan konstatere, at jeg ikke har fået at vide, om Ahmed Samsam arbejdede for danske efterretningstjenester eller ej. Jeg har heller ikke, hvis han gjorde det, fået at vide, om det så er blevet oplyst til de spanske domstole. Det er ikke blevet oplyst i Granskningsudvalget. Nu beder jeg ikke hr. Henrik Frandsen om at sige, hvad svaret på de spørgsmål er, men jeg spørger blot hr. Henrik Frandsen, som sidder i Kontroludvalget, om hr. Henrik Frandsen dér har fået svar på spørgsmålene.

Kl. 17:26

Tredje næstformand (Karsten Hønge):

Ordføreren.

Kl. 17:26

Henrik Frandsen (M):

Jeg er nødt til at sige, at det er et spørgsmål, som jeg hverken kan be- eller afkræfte.

Kl. 17:26

Tredje næstformand (Karsten Hønge):

Spørgeren.

Kl. 17:26

Ole Birk Olesen (LA):

Så sagen er, at vi i Granskningsudvalget ikke har fået svar på spørgsmålene. Jeg kan så forstå på hr. Henrik Frandsen, at hr. Henrik Frandsen fortolker fortroligheden i Kontroludvalget sådan, at man ikke engang må svare på, om man har fået svar på spørgsmålene. Altså, en ting er, at man ikke må sige, hvad svaret er, men må heller ikke engang fortælle, om man har fået svar på spørgsmålene. Er det korrekt forstået?

Kl. 17:26

Tredje næstformand (Karsten Hønge):

Ordføreren.

Kl. 17:26

Henrik Frandsen (M):

Det er fuldstændig korrekt forstået. Man må ikke komme ind på noget som helst om, hvad man har diskuteret, emner, om man har holdt møde, hvad dagsordenen har været – intet i den retning. Så det er fuldstændig korrekt forstået.

Kl. 17:26

Tredje næstformand (Karsten Hønge):

Der er en kort bemærkning til hr. Peder Hvelplund, Enhedslisten.

Kl. 17:26

Peder Hvelplund (EL):

Tak for det, og tak til hr. Henrik Frandsen for talen. Jeg vil egentlig også bare gerne spørge hr. Henrik Frandsen, om det efter hr. Henrik Frandsens opfattelse er sådan, at efter den forundersøgelse, der har været i Granskningsudvalget, kan hr. Henrik Frandsen med fuldstændig usvigelig sikkerhed sige, at der ikke har været et samarbejde mellem danske efterretningstjenester og Samsam, og at danske myndigheder i fuldt omfang har forsøgt at oplyse den spanske domstol i forbindelse med den verserende retssag i Spanien. Kan hr. Henrik Frandsen sige det med fuldstændig usvigelig sikkerhed over for både Folketing og befolkning?

Kl. 17:27

Tredje næstformand (Karsten Hønge):

Ordføreren.

Kl. 17:27

Henrik Frandsen (M):

Altså, det, jeg kan sige, er, at Moderaternes holdning før valget var, at der ikke var grundlag for at lave en granskningskommission i forhold til Samsamsagen. Det standpunkt har Moderaterne stadig væk. Det forfægter vi stadig væk, og jeg har ikke fået oplysninger igennem det sidste halve år, der gør, at vi skulle ændre på den holdning.

Kl. 17:28

Fjerde næstformand (Karina Adsbøl):

Spørgeren.

Kl. 17:28

Peder Hvelplund (EL):

Men når jeg spørger, er det jo, fordi det er lidt interessant, at der er en række partier, som igennem den forundersøgelse, der har været i Granskningsudvalget, i hvert fald ikke synes, at man er blevet oplyst om de spørgsmål, man har haft. Og det er jo sådan, at hvis man skal sikre, at man kan få tilvejebragt de oplysninger, uden at det er noget, der kommer til at kompromittere efterretningstjenesterne og efterretningstjenesternes mulighed for at lave deres arbejde, så er den eneste mulighed jo netop at sikre, at det kommer til at ske i en kommission, altså en granskningskommission, frem for at det er noget, vi står og debatterer her i Folketingssalen, og frem for at der stadig væk er en usikkerhed. Hvorfor ville det så ikke være en god idé at få lavet en undersøgelse?

Kl. 17:28

Fjerde næstformand (Karina Adsbøl):

Ordføreren.

Kl. 17:28

Henrik Frandsen (M):

Jeg er bare nødt til at gentage det, jeg sagde, da jeg svarede første gang, nemlig at der ikke er grundlag for, at jeg eller Moderaterne ændrer den holdning, vi havde før valget, altså at vi ikke ønskede en granskning. Den holdning har vi stadig væk, og jeg er ikke stødt på noget undervejs, der gør, at jeg synes, det er nødvendigt at ændre den holdning.

Kl. 17:29

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre til den næste ordfører i rækken, som er fru Anne Valentina Berthelsen fra SF. Værsgo.

Kl. 17:29

(Ordfører)

Anne Valentina Berthelsen (SF):

Tak, formand. Jeg skal på forhånd tilkendegive, at jeg er her i stedet for vores medlem af Kontroludvalget og ordfører på sagen fru Karina Lorentzen Dehnhardt. Af samme årsag kan jeg jo så bekende, at det er enormt svært at følge den her debat, når man hverken sidder i Granskningsudvalget eller Kontroludvalget, i hvert fald fra min stol. Det er måske i virkeligheden også et rigtig godt billede på, hvorfor det er nødvendigt at få undersøgt det her lidt grundigere end bare den forundersøgelse, som Granskningsudvalget besluttede.

En forundersøgelse som den, man besluttede i Granskningsudvalget, har ikke nogen andre parlamentariske værktøjer med sig end dem, vi normalt har, såsom samråd og spørgsmål til ministrene. Det har en hel del jo allerede forsøgt sig med før forundersøgelsen uden stort held, så der var ligesom fra starten også lagt op til, at forundersøgelsen ikke ville kunne give supermeget mere afklaring. Derfor bakker vi i SF fortsat op om en egentlig og grundig undersøgelse af den her sag.

Vi ærgrer os over, at der før valget var et flertal for at undersøge sagen, mens det flertal er forsvundet efter valget. Vi synes, der står et uklart billede tilbage af, hvad der egentlig er sket i den her sag, og vi har noteret os de mange beskrivelser, som pressen har fremlagt. F.eks. har vi undret os over, at tidligere forsvarsminister Claus Hjort Frederiksens udtalelser i B.T. giver et indtryk af, at der er en sag, i og med at han ligesom beskriver Samsamsagen som et abekastningsspil mellem FE og PET. Derfor synes vi for Samsams skyld, men sådan set også og måske mest af alt for tilliden til efterretningstjenesternes skyld, at det er vigtigt at få lavet en uvildig undersøgelse af den her sag.

Uanset hvad der er i sagen, bør den føre til, at vi får diskuteret, hvordan vi gør i fremtiden, hvis en lignende sag opstår. Vi er i SF helt med på, at efterretningstjenesterne aldrig vil kunne lægge alt frem offentligt. Derfor skal vi også altid sikre, at der er rigtig god kontrol med efterretningstjenesterne. Vi har foreslået, at man udvider Tilsynet med Efterretningstjenesterne, så det også kan kontrollere området for agenter. Det kan det ikke i dag. Skulle der opstå en lignende sag a la Samsamsagen i pressen en anden gang, ville tilsynet jo i så fald kunne tage sådan en sag op af egen drift og sikre en undersøgelse af den. Det bliver vi selvfølgelig i offentligheden ikke nødvendigvis klogere af at tilsynet kan, men vi kan sikre, at der vil være en mulighed for en uafhængig kontrol af sagen, og det er i mine øjne det vigtigste.

Endelig mener vi, at personer, som påstår, at de er agenter, bør have et trygt sted at henvende sig. Her tænker vi, at det f.eks. kunne være en whistleblowerordning hos tilsynet, som så sikrer, at nogen eller noget griber dem. Vi så jo, at medierne pludselig kunne skrive, at Morten Storm, som også påstod at være agent, blev tilkendt en arbejdsskadeerstatning af PET. Så altså, helt off er det nok ikke at få kigget på den del.

Men det korte af det lange er, at vi fortsat støtter en undersøgelse, selv om vi anerkender, at vi nok måske ikke bliver særlig meget klogere på Samsamsagen. Tak for ordet.

Kl. 17:33

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken. Den næste ordfører er hr. Peter Skaarup fra Danmarksdemokraterne. Værsgo.

Kl. 17:33

(Ordfører)

Peter Skaarup (DD):

Tak for ordet. Før folketingsvalget bakkede et flertal i Folketinget op om en kommissionsundersøgelse af Samsamsagen, inklusive både Socialdemokratiet og Venstre. Men det, man sagde før valget, gælder åbenbart ikke efter et valg. Det må man jo konstatere, og vi har så efterhånden også set mange eksempler på, at man siger én ting, når man møder vælgerne, og så lidt efter, når valget er overstået, siger man noget andet. Minksagen, bare som eksempel, er jo klassisk. Det er ærlig talt ret trist, når man stiller vælgerne noget i udsigt under en valgkamp, men som man så ikke vil leve op til efter et valg. Det er ret trist, og det er måske en af de grunde, der kan være, til, at vi nogle gange har politikerlede; at politikernes troværdighed ikke ligger så højt, som den burde gøre her i Danmark. Det kan der kun være plads til forbedring af i fremtiden.

I Danmarksdemokraterne mener vi det samme både før, under og efter et valg, og derfor vil jeg godt understrege, at der er behov for at få sagen om Ahmed Samsam undersøgt. Det er en afgørende, central sag, der omhandler retssikkerhed og tillid til retssystemet i Danmark uanset den person, det handler om. Der er efterhånden tegnet et foruroligende billede af, at der kan være begået en række fejl på forskellige niveauer, som har ført til, at en agent sidder fængslet på et falsk grundlag. Vi ved det ikke, men der er i hvert fald en del ting, der peger i den retning. Det underminerer tilliden til retssystemet. Retssikkerheden gælder jo for os alle sammen, gælder alle i det danske samfund, og derfor må det være relevant – og det var sådan set også det, en række partier konkluderede i Folketinget før valget – at danske efterretningstjenesters eventuelle samarbejde med Ahmed Samsam bliver undersøgt.

I Danmarksdemokraterne vil vi gerne understrege, at vi er meget opmærksomme på, at det er en speciel sag, og at der derfor i en kommissionsundersøgelse skal tages hensyn til fortrolighed. Det gælder i den her sag, det gælder jo også mange andre sager, som omhandler vores efterretningstjenester. Hele forløbet kan være en vigtig del af den viden, der skal til, og det handler givetvis om vores efterretningstjenester. Som jeg sagde tidligere under debatten, er der jo også fortilfælde, hvor en regering f.eks. møder en rapport fra Tilsynet med Efterretningstjenesterne, som man mener der er grundlag for at underkaste en kommissionsundersøgelse, og så kan man gøre det i fuld fortrolighed. Så det er klart, at i en sag som den her må man anerkende, at der ikke kan være fuld offentlighed om alle forhold, som f.eks. har betydning for statens sikkerhed og statens kontakt til andre lande, fremmede magter, stater, som generelt har betydning for efterretningstjenesternes arbejde. Her kan vi jo ikke undvære et tæt samarbejde med eksempelvis USA. Vi er i høj grad afhængige af vores allierede og vores samarbejde med andre lande, når det gælder det at beskytte den danske befolkning mod de farer, der lurer ude omkring hjørnerne.

Der er som sagt et grundlæggende behov for at undersøge den her sag, så vi kan få undersøgt, hvilke beslutninger der har ført til et muligt justitsmord. Et retssamfund som det danske må sikre, at en mand, der sidder i fængsel, kun sidder der, hvis han er skyldig, og ikke, hvis han er uskyldig. Derfor vil vi støtte det her forslag, og vi håber, at tiden vil arbejde for, at der bliver flertal for det. Vi ved godt, at der er en flertalsregering og opbakning fra Dansk Folkeparti, som så ikke tager ordet under den her debat. Men ikke desto mindre behøver man, selv om man er i flertal, tit at lytte til et stort mindretal, og det er der jo i den her sag. Det er resten af Folketinget, der siger: Der er for alle sikkerhedsgrundes skyld grundlag for, at man laver en undersøgelse. Derfor er det vores anbefaling, at man gør det.

Jeg vil også afslutningsvis sige, at en række af de personer, der har været tæt inde over centrale ting i vores myndighedsudøvelse i Danmark igennem de seneste år, og som har set på den her sag, jo samstemmende har anbefalet, at man laver en undersøgelse. Jeg har tidligere nævnt tidligere departementschef Michael Lund, mangeårig departementschef i Justitsministeriet; tidligere departementschef Karsten Dybvad, mangeårig departementschef i Statsministeriet; tidligere efterretningschef i PET Jakob Scharf; tidligere chef i FE oberst Steffen Wied; tidligere forsvarsminister Claus Hjort Frederiksen, og man kunne sådan set blive ved – ja, selv partiet Venstre og Socialdemokratiet før valget mente det. De mener det ikke længere, desværre.

Kl. 17:38

Fjerde næstformand (Karina Adsbøl):

Tak til ordføreren. Der er en kort bemærkning til hr. Peder Hvelplund, Enhedslisten. Værsgo.

Kl. 17:38

Peder Hvelplund (EL):

Tak for det, og tak til hr. Peter Skaarup for en fremragende tale. Nu har vi jo hørt fra flere af regeringspartierne, at efter deres opfattelse er alle de spørgsmål, der måtte være rejst igennem forløbet, blevet besvaret.

Nu ved jeg jo, at hr. Peter Skaarup har interesseret sig for den her sag gennem en længere periode. Så jeg skal bare høre hr. Peter Skaarup, om han er enig i, at alle de tvivlsspørgsmål, der har været, nu er blevet belyst – og så stille et andet spørgsmål, nemlig om det ikke undrer hr. Peter Skaarup, at man i Granskningsudvalget sådan decideret har modsat sig det, at man får lavet en granskningskommission. For det er jo sådan, at et mindretal kan begære en granskningskommission, medmindre et andet mindretal – i det her tilfælde et flertal – decideret modsætter sig. Man kunne jo godt have sagt, at man ikke ønsker en granskningskommission og ikke ser nogen grund til det, men at man ikke decideret vil forhindre det. Men det har regeringen og Dansk Folkeparti jo gjort. Undrer det ikke hr. Peter Skaarup?

Kl. 17:39

Fjerde næstformand (Karina Adsbøl):

Ordføreren.

Kl. 17:39

Peter Skaarup (DD):

I forhold til det første spørgsmål, som hr. Peder Hvelplund stiller, vil jeg jo meget gerne overbevises om, at der ikke var grundlag for, at man skulle undersøge det her nærmere. Der er åbenbart et eller andet, der har overbevist hr. Morten Dahlin, kunne vi sådan lære af det, der blev sagt tidligere i dag. Men jeg mangler noget, der kan overbevise mig, og det samme gælder jo langt hovedparten af partierne i Folketinget minus det flertal, som regeringen så sidder på. Så jeg er ikke blevet overbevist, desværre, af regeringen her.

Så er der det andet spørgsmål. Det er jo oplagt at lave en kommission på den ene eller den anden måde, der undersøger det her nærmere. Det er jo ikke hver dag, det sker, at der kommer så markante påstande ud i offentligheden om, at vores efterretningstjeneste har haft et samarbejde med en person. Der er en risiko for, at de her ting kan komme til at skade vores samarbejde med andre landes efterretningstjenester, hvis ikke man ligesom får lukket den sag ned på en ordentlig måde, og det kan jo kun ske ved hjælp af en undersøgelse, som der er fortilfælde for.

Kl. 17:40

Fjerde næstformand (Karina Adsbøl):

Spørgeren for sin anden korte bemærkning. Værsgo.

Kl. 17:40

Peder Hvelplund (EL):

Tak for svaret. Det er egentlig bare lige for at følge op i forhold til det med loven omkring granskningsudvalg og granskningskommissioner, hvor det jo netop er sådan, at et mindretal faktisk kan iværksætte en granskningskommission, medmindre der er et tilsvarende mindretal, der modsætter sig det. Er hr. Peter Skaarup og Danmarksdemokraterne også enige i, at vi måske skulle se på den mulighed for, at man kunne få en parlamentarisk undersøgelse iværksat af et mindretal, så vi netop kunne undgå, at en mulig flertalsregering kunne modsætte sig, at et relevant spørgsmål blev undersøgt?

Kl. 17:41

Fjerde næstformand (Karina Adsbøl):

Ordføreren.

Kl. 17:41

Peter Skaarup (DD):

Bestemt. Nu er den slags kommissioner, der nedsættes, jo altid noget, der nærmest ledsages af en grædende regering, der har meget store udfordringer, og det kan slet ikke gå, og det er helt forkert og sådan noget. Men lige præcis det, som hr. Peder Hvelplund nævner, er den kongstanke, der ligger i det her apparat, nemlig at man også skulle kunne nedsætte kommissioner, når det ikke lige passer ind i regeringens kram, at man nedsætter en kommission. Her har der altså siddet en social berlinmur, der har været fuldstændig uigennemtrængelig, næsten ligegyldig hvad man har sagt eller gjort, og regeringen har altså ikke villet være med, og det er egentlig meget, meget beklageligt.

Kl. 17:41

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre i ordførerrækken til hr. Ole Birk Olesen fra Liberal Alliance. Værsgo.

Kl. 17:41

(Ordfører)

Ole Birk Olesen (LA):

Tak for det. Vi taler i dag om et beslutningsforslag om at igangsætte en granskningsundersøgelse af den såkaldte Samsamsag. Og jeg synes måske, det er på sin plads at lave et resumé af, hvorfor det kan være problematisk, hvad der er foregået i Samsamsagen.

Sagen er den, at Ahmed Samsam selv og flere informationer, som offentligheden har kendskab til, siger og tyder på, at Ahmed Samsam i en periode har arbejdet for den danske efterretningstjeneste. Det er ikke blevet benægtet af myndigheder i Danmark og heller ikke af efterretningstjenesterne, og der er som sagt meget, der tyder på det. I den egenskab skulle han så have gjort nogle ting under ledelse af efterretningstjenesten, hvoraf nogle af de ting, han gjorde, er ulovlige. Det skulle han have gjort, fordi han på det tidspunkt var en del af et terrormiljø og fra det terrormiljø så kunne berette til den danske efterretningstjeneste, hvad der foregik dér, sådan at den danske efterretningstjeneste var oplyst om forholdene i den terrorbevægelse.

Han er så blevet dømt ved en spansk domstol for alle de ulovligheder, han har begået. Og nogle af de ulovligheder er begået i en periode, hvor Ahmed Samsam selv siger, at han arbejdede for den danske efterretningstjeneste. Andre af ulovlighederne er begået, efter at Ahmed Samsam selv siger, at han ikke længere arbejdede for den danske efterretningstjeneste.

Det store spørgsmål er så: Afspejler den dom, som Ahmed Samsam har fået, at nogen af de sager, han er dømt for, måske er blevet begået under ledelse af den danske efterretningstjeneste? Det har vi ikke kunnet få svar på i Granskningsudvalget. Vi har ikke kunnet få svar på i Granskningsudvalget, hvor vi har forsøgt at komme til bunds i den her sag, om den spanske domstol har taget hensyn til, at Ahmed Samsam muligvis har begået nogen af de ting, han har gjort, under ledelse af danske efterretningstjenester med det formål at finde ud af ting om den terrorbevægelse, han var en del af.

Det er årsagen til, at vi ønsker en tilbundsgående undersøgelse af det her, og denne undersøgelse skal være omgærdet af al den fortrolighed, som er nødvendig for, at offentligheden ikke får indblik i, hvordan den danske efterretningstjeneste arbejder. Men undersøgelsen bliver vi nødt til at lave. Vi bliver nødt til at vide, om det er sådan, at agenter, der arbejder for den danske efterretningstjeneste, kan risikere, at når de arbejder for den danske efterretningstjeneste, lader den danske efterretningstjeneste dem muligvis hænge ude i et andet lands retssystem uden at oplyse det andet lands retssystem om, at agenterne har været under ledelse af den danske efterretningstjeneste, hvilket kunne mildne dommen, som består af flere forhold, men muligvis også nogle forhold, hvor Ahmed Samsam var under ledelse af danske efterretningstjenester.

Vi har ikke kunnet få svar på disse spørgsmål i Granskningsudvalget, og det er derfor, vi beder om, at der gennemføres en undersøgelse i fortrolighed af dommere, som kan komme til bunds i det her. Det har regeringens flertal, som jo er i Folketinget for øjeblikket, så afvist at ville gøre. Og det synes vi er ærgerligt, for det betyder, at vi ikke kan nå til bunds i, om en person, som har begået flere forbrydelser, herunder nogle, som muligvis har været i egenskab af agent for danske efterretningstjenester, er blevet ladt i stikken ude i det spanske retsvæsen. Det synes vi er meget ærgerligt og meget beklageligt.

Vi synes også, det er beklageligt, at en række partier under valgkampen – Socialdemokratiet, Venstre, Moderaterne – gav udtryk for, at de var åbne over for at lave en undersøgelse, men så efter valget har skiftet mening, eller i hvert fald ikke længere er åbne over for det og nu stemmer forslaget ned. Vi mener fortsat det, vi sagde i valgkampen: at det her bør undersøges til bunds, og derfor stemmer vi for beslutningsforslaget.

Kl. 17:46

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken. Den næste ordfører er hr. Rasmus Jarlov fra Det Konservative Folkeparti. Værsgo.

Kl. 17:46

(Ordfører)

Rasmus Jarlov (KF):

Konservative er også på det hold, som ønsker sagen undersøgt. Jeg har fulgt debatten her den sidste lille times tid, og jeg synes, at den har været interessant. På den ene side har vi nogle oppositionspartier, som undrer sig over nogle åbenlyst underlige forhold i sagen, nemlig at myndighederne har mødtes med Samsam utallige gange og tilsyneladende har forsøgt at give ham betaling og at han kan udpege kontaktpersoner hos myndighederne, som han ellers ikke burde kunne udpege, hvis ikke han havde haft noget med dem at gøre. Det er forhold, som er åbenlyst mistænkelige og peger i retning af, at der har været et samarbejde, og at han har arbejdet for myndighederne, og at det er sandt, hvad han siger.

På den anden side har vi så regeringspartierne, som siger, at de har nogle rigtig gode argumenter for, hvorfor det ikke er rigtigt, og at der ikke er nogen, der har samarbejdet med ham, men at de desværre ikke kan sige, hvad de argumenter er, fordi det hele er fortroligt. Og det gør jo debatten lidt vanskelig, at der faktisk ikke fremføres et eneste argument for, hvorfor sagen ikke skal undersøges, og hvorfor de her forhold ikke skal undersøges til bunds. Jeg har faktisk ikke hørt et eneste argument fra regeringspartierne i hele den her debat. Det eneste, vi hører, er, at det her er meget fortroligt, men at der er rigtig gode argumenter for, hvorfor sagen ikke skal undersøges.

Det synes jeg ikke er tilfredsstillende. Jeg synes også, at efterretningstjenester skal undersøges i et demokrati. Vi er jo selvfølgelig helt indforstået med, at det ikke er noget, vi gør hele tiden, og det er jo også første gang i meget lang tid, at vi har krævet en undersøgelse af noget som helst. Men når der er så åbenlyst mistænkelige forhold, som der er i den her sag, og når der er en begrundet mistanke om, at der er blevet begået et justitsmord på en mand, der sidder i fængsel, måske urimeligt, så synes jeg også, det er rimeligt af hensyn til retssikkerheden, at sagen bliver undersøgt.

Ingen del af den danske stat skal være fritaget for at blive kigget efter i kortene og blive kontrolleret, og ingen del af den danske stat skal være så autonom og selvkørende, at ingen kan røre den. Derfor gælder det også for vores efterretningstjenester, at de skal kunne kigges efter i kortene – selvfølgelig under hensyntagen til den fortrolighed, som er nødvendig for efterretningstjenesternes virke, men ikke sådan, at de bare aldrig nogen sinde kan undersøges, fordi det, de laver, er hemmeligt og de derfor ikke skal kontrolleres. Sådan bør det ikke være i et demokrati som det danske, og derfor er vi tilhængere af, er sagen her bliver undersøgt på en ordentlig, men selvfølgelig også fortrolig måde.

Ligesom flere andre partier ærgrer vi os da også over, at der er så mange, der løber fra det, de lovede før valget, men jeg vil også sige, at det har vi jo vænnet os til. I forhold til Moderaterne og Venstre ved vi jo, at det, de sagde før valget, ikke er noget, man skal tillægge nogen vægt. Uden at have nogen kvaler gør de det udsatte her efter valget.

Kl. 17:49

Fjerde næstformand (Karina Adsbøl):

Tak til ordføreren. Der er en kort bemærkning til Hr. Peder Hvelplund fra Enhedslisten. Værsgo.

Kl. 17:49

Peder Hvelplund (EL):

Tak til hr. Rasmus Jarlov for en god tale. Jeg ville egentlig bare høre om noget, for nu spurgte jeg tidligere hr. Morten Dahlin i forhold til det med, om man havde sagt, at man ville lave nogle undersøgelser. Jeg husker, at der blev holdt et pressemøde ude på Kastellet, hvor både Konservative og Venstre deltog, og efterfølgende tilkendegav man jo, at man også ønskede en undersøgelse af Samsamsagen. Derfor fremstod det jo som en form for fælles melding.

Så jeg skal bare høre, om det også er Konservatives opfattelse, at Konservative dengang egentlig heller ikke ønskede en undersøgelse af Samsamsagen, men at det bare var sådan en form for mildere tilkendegivelse, og at det kunne man altid se på.

Kl. 17:50

Fjerde næstformand (Karina Adsbøl):

Ordføreren.

Kl. 17:50

Rasmus Jarlov (KF):

Jeg må undskylde, for jeg tror faktisk ikke, at jeg helt forstod spørgsmålet. Jeg husker meget vel pressemødet, især for nogle fantastiske lysforhold, hvor hr. Jakob Ellemann-Jensen og hr. Søren Pape Poulsen stod med hånden oppe foran hovedet. Det tror jeg vi alle sammen husker nogle meget flotte billeder af.

Men jeg er faktisk ikke helt sikker på, at jeg har forstået spørgsmålet. Må jeg ikke bede om at få det igen? Det stod ikke helt klart for mig, hvad der præcis blev spurgt om. Var det, at vi opfattede det som en fælles melding, eller hvad var det?

Kl. 17:50

Fjerde næstformand (Karina Adsbøl):

Spørgeren.

Kl. 17:51

Peder Hvelplund (EL):

Jeg skal prøve at præcisere. Det var blot det, at da jeg spurgte hr. Morten Dahlin, tilkendegav han, at der egentlig ikke havde været tale om et løfte om, at man ville have Samsamsagen undersøgt, og så var det det, at jeg ligesom opfattede det, som om det var en fælles melding, der kom fra Venstre og Konservative dengang, og derfor spurgte jeg, om det også var Konservatives opfattelse, at der ikke var tale om, at man egentlig ønskede en undersøgelse af Samsamsagen.

Kl. 17:51

Fjerde næstformand (Karina Adsbøl):

Ordføreren.

Kl. 17:51

Rasmus Jarlov (KF):

Nej, det er ikke Konservatives opfattelse. Men det er vores opfattelse, at alt det, Venstre sagde før valget, kan man ikke betragte som et løfte, fordi man i Venstre synes, man er i sin gode ret til at gøre det modsatte af, hvad man sagde man ville gøre før valget.

Kl. 17:51

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre til den næste ordfører i rækken, som er hr. Peder Hvelplund fra Enhedslisten. Værsgo.

Kl. 17:51

(Ordfører)

Peder Hvelplund (EL):

Tak for det, formand. Det er en temmelig alvorlig sag, vi drøfter i Folketinget her i dag. Vi omtaler den ofte som Samsamsagen, og man kunne med den baggrund ligesom have opfattelsen af, at det her handlede om en personlig sag vedrørende Ahmed Samsam. Det gør det også, men det her er også en principiel sag, for Samsam er symbolet på, hvordan retstilstanden er i Danmark, hvordan retssikkerheden er i Danmark, og hvilke garantier vi kan have som borgere i retsstaten Danmark, for at myndigheder også bistår i forhold til at få afdækket en sag og undgå et muligt justitsmord. Derfor er det her mere end bare en sag om Ahmed Samsam; det er også en sag, der omhandler tilstanden i retsstaten Danmark og helt basale og generelle retsstatsprincipper, og om vi kan have tiltro til, at danske myndigheder vil håndhæve dem.

Baggrunden for den her sag er selvfølgelig, som jeg egentlig synes hr. Ole Birk Olesen glimrende har redegjort for, er, at der har været mange indicier på, at der har været et samarbejde mellem Ahmed Samsam og danske efterretningstjenester. Vi ved, at der har været forhandlinger mellem Samsams tidligere advokat, Thomas Brædder, og danske efterretningstjenester, og vi ved også, der har været afholdt op til 13 møder, tror jeg, og vi ved, at hr. Claus Hjort Frederiksen har tilkendegivet, at der har været et forbund, et abekastningsspil, mellem tjenesterne, altså FE og PET, i forhold til hvem der havde ansvaret for Samsam, og vi ved, at der har været personer på besøg i Enner Mark Fængsel og aflevere et kontantbeløb til Samsam. Det er alt sammen ting, der indikerer, at der har været en form for samarbejde, også indicier, som ikke er blevet affejet eller blevet forsøgt givet en forklaring på, og som netop rejser det helt centrale spørgsmål om, hvorvidt der har været et samarbejde, og derfor også, om danske myndigheder har bidraget i forhold til den retssag, der har været i Spanien, og den domfældelse, der har været i Spanien. For hele forudsætningen for den her sag er, at der lige nu sidder en borger fængslet i Danmark, i Enner Mark, med baggrund i en dom, der er faldet i Spanien, som omhandler terroraktiviteter og dom for terrorisme, og derfor er der netop spørgsmålet om, hvor stor en del af de aktiviteter, der har ført til den dom, i virkeligheden er sket under ledelse af danske myndigheder. Det er jo netop derfor, den her sag er så afgørende, fordi den netop handler om, om der kan være en sikkerhed for, at danske myndigheder, hvis man virker som agent, også har ens ryg, hvis der skulle kunne opstå sager, som netop har baggrund i de aktiviteter, man har haft som agent.

Det er også derfor, det er så uforståeligt for mig, at man ikke ønsker det her undersøgt, altså både fra regeringspartiernes, men også fra Dansk Folkepartis side, for det her handler netop også om, under hvilke former efterretningstjenesten kan agere. For selvfølgelig kan vi undersøge det her i fortrolighed, vi kan sikre, at de oplysninger, der ikke kan tilgå offentligheden med baggrund i at kunne sikre efterretningstjenesterne mulighed for at arbejde, jo netop kan sikres med en kommissionsundersøgelse. Det har betydning for, hvordan efterretningstjenesterne også fremover kan hyre agenter, kan hyre meddelere, for hvis ikke man har sikkerhed for, at efterretningstjenesterne også agerer, hvis man bliver fængslet med baggrund i det, man har gjort i efterretningstjenesternes tjeneste, bliver det temmelig svært at hyre både agenter og meddeler. Derfor handler det her ikke kun om retssikkerhed og tilstanden i retsstaten, men det handler også om, hvordan vi sikrer, at efterretningstjenesterne fremover kan lave deres arbejde.

Når jeg hører argumenterne fra både Socialdemokratiet, Venstre og Moderaterne, og jeg synes, det er temmelig beklageligt, at Dansk Folkeparti nu ikke er her til at forklare, hvorfor de ikke er af den opfattelse, at der skal laves en undersøgelse, beror de jo netop på, at man i den forundersøgelse, der er lavet i Granskningsudvalget, har fået svar på alle de spørgsmål, der har været. Jeg kan bare konstatere, at alle de partier, som ikke er en del af regeringen, bortset fra Dansk Folkeparti, er af den stik modsatte opfattelse. Jeg kan konstatere, at de dele af pressen, der har fulgt med i den her sag, er af den stik modsatte opfattelse. Berlingske, som har fulgt den her sag intenst gennem længere tid, Danmarks Radio, som har gjort det, har gravet det ene spørgsmål frem efter det andet, som der ikke har kunnet gives svar på. Så når justitsministeren siger, at der er et tomrum af fakta, selv om han antyder, at han mener det i en anden forståelsesramme, rammer det jo netop hovedet på sømmet, for der er et enormt tomrum af fakta i forhold til de spørgsmål. Og det er derfor, jeg er så uforstående over for, at regeringspartierne ikke er villige til at få nedsat en granskningskommission.

Så Enhedslisten kommer til at støtte det her forslag og synes, at det både er i retsstaten og i retsprincippernes tjeneste, at vi gør det. Tak. (Fjerde næstformand (Karina Adsbøl): Var der en hilsen med?). Det er rigtigt. Tak, formand. Jeg har lovet, at jeg skulle hilse fra Radikale Venstre og sige, at de også støtter det her forslag.

Kl. 17:57

Fjerde næstformand (Karina Adsbøl):

Tak til ordføreren. Der er ikke nogen korte bemærkninger. Da ordføreren for Dansk Folkeparti ikke er her og den næste ordfører heller ikke er her, går vi videre til Nye Borgerlige. Hr. Kim Edberg Andersen, værsgo.

Kl. 17:57

(Ordfører)

Kim Edberg Andersen (NB):

Man kunne jo starte ordførertalen med at sige, at det er så forstemmende at høre nogen sige noget inden et valg, som de så hopper fra efter valget. Så kunne jeg få en masse spørgsmål om det, og at det ikke var helt præcist det, man havde sagt. Men det er i hvert fald forstemmende at se, at alle Folketingets partier på nær dem, der sidder i regering, ikke ønsker at få undersøgt en sag, hvor alle os, der ikke er så heldige at være blandt de tre største partier, men også de to partier, der sidder i Kontroludvalget, og som støtter sagen her, ikke må få informationen. Det er også forstemmende at tænke på, at vi er et Folketing, der er bange for at lade Folketinget undersøge ting, fordi vi ikke kan holde vores mund om tingene eller fastholde fortroligheden eller holde noget hemmeligt for nogen som helst – det er også forstemmende. Det er også forstemmende at tænke på, at det muligvis er, fordi regeringen er bekymret for, om der kunne komme noget frem i en undersøgelse, der viser, at regeringen tidligere i sagen skulle have inddraget Folketinget, fordi vi måske har brudt nogle regler, som kunne gøre det nødvendigt for regeringen dengang at inddrage os alle sammen. Det er jo ganske forstemmende.

Positivt set kan man sige, at så længe regeringen bliver ved med at vise, at de tre partier alene bestemmer, hvor Danmark skal gå hen, jo hurtigere og hårdere kan vi jo håbe at vælgernes dom vil falde senere. Jeg synes, det er sørgeligt, at vi muligvis har ladt en mand i stikken. Jeg synes også, det er sørgeligt, at vi, såfremt vi ikke har ladt en mand i stikken, ikke kan rense vores tjenester for den grimme mistanke om, at vi har ladt en mand i stikken. Men at det blev, som det blev i dag, kunne jo ikke komme bag på nogen, for vi var alle sammen enige om, at der er et flertal – regeringen påpeger gang på gang, at de har et flertal – og den her gang betyder flertallet så, at regeringen ikke vil undersøge vores tjenester, og at den faktisk mener, at det er lidt respektløst, kunne jeg forstå, at Folketinget formaster sig til at bede om at få sådan en undersøgelse.

I Nye Borgerlige kommer vi naturligvis til at arbejde for, at det her bliver undersøgt, også fordi det jo ikke er sikkert, at regeringspartierne på bagkant af næste valg, kan gemme sig bag ved det her flertal. I Nordjylland har vi det sådan lidt, at hvis noget er så vigtigt, at man virkelig sådan vil gemme det, så er der nok noget at komme efter. Der er sjælden røg, uden der er ild. Og når der er fem partier, der sidder et sted, og de to af de partier stadig væk synes, at det her nok burde blive undersøgt, så er røgen nok ikke kun hvid.

Jeg synes, det er forstemmende; jeg synes, det er sørgeligt. Og jeg håber på, at der er et flertal – i hvert fald efter næste valg – som kan undersøge sagen og rense vores tjenester for en mistanke; men selvfølgelig også komme en mand til hjælp, som muligvis sidder fængslet for noget, han har gjort i Danmarks tjeneste. Det var det.

Kl. 18:00

Fjerde næstformand (Karina Adsbøl):

Tak til ordføreren. Og der er ikke nogen korte bemærkninger.

Da der ikke er flere, der har bedt om ordet, er forhandlingen sluttet.

Ønskes der udvalgsbehandling?

Da det ikke er tilfældet, går forslaget direkte til anden og sidste behandling.

Kl. 18:01

Meddelelser fra formanden

Fjerde næstformand (Karina Adsbøl):

Der er ikke mere at foretage i dette møde.

Folketingets næste møde afholdes i morgen, onsdag den 31. maj 2023, kl. 9.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 18:01).


43. møde

Onsdag den 12. april 2023 kl. 13.00

Dagsorden

1) Besvarelse af oversendte spørgsmål til ministrene (spørgetid).

(Se nedenfor).

2) 1. behandling af lovforslag nr. L 91:

Forslag til lov om ændring af lov om velfærdsaftaler på ældreområdet. (Justering af skriftlighedskravet og mulighed for forsøg med selvvisitation til tilbud, der træder i stedet for madservice).

Af ældreministeren (Mette Kierkgaard).

(Fremsættelse 29.03.2023).

1) Til udenrigsministeren af:

Trine Pertou Mach (EL)

Hvad mener ministeren om, at dansk militært udstyr ifølge Dagbladet Information og Danwatch har været brugt af israelsk militær til at dræbe 75 børn i Gaza?

(Spm. nr. S 450, skr. begr. Medspørger: Pelle Dragsted (EL)).

2) Til kulturministeren af:

Mikkel Bjørn (DF)

Vil ministeren tilkendegive sin holdning til udtalelserne fra den nyudnævnte redaktionschef for DR P3, Isabella Hindkjær, om, at DR skal påtage sig et ansvar for at ændre verden og agere som aktivistisk udbyder af public service-ydelser?

(Spm. nr. S 404 (omtrykt)).

3) Til kulturministeren af:

Mikkel Bjørn (DF)

Vil ministeren tilkendegive, om det har regeringens prioriteret at sikre, at DR opfylder sin alsidighedsforpligtelse og opretholder en politisk neutral og upartisk dækning af nyheder og debatter?

(Spm. nr. S 405 (omtrykt)).

4) Til erhvervsministeren af:

Pelle Dragsted (EL)

Vil regeringen tage initiativer, der kan få de høje dagligvarepriser til at falde, så ingen spinder guld på at holde priserne høje, selv om produktionsomkostningerne er faldet, f.eks. ved at indkalde dagligvarebranchen til krisemøde, sådan som andre europæiske regeringer har gjort?

(Spm. nr. S 438, skr. begr.).

5) Til beskæftigelsesministeren af:

Nick Zimmermann (DF)

Mener ministeren, at danske skatteydere skal gøre imamstuderende mordere på den lukkede retspsykiatriske afdeling til millionærer, som så vidt ses er tilfældet med Saad Gmar, som altså har fået lov til at beholde sin førtidspension under sin anbringelsesdom?

(Spm. nr. S 464, skr. begr.).

6) Til børne- og undervisningsministeren af:

Marlene Harpsøe (DD)

Hvad er ministerens holdning til, at erhvervsskolen U/NORD lukker hhx, htx og eud business i Helsingør, hvilket går imod regeringens ambitioner om at styrke erhvervsskolerne, og hvad agter ministeren i den forbindelse at foretage sig for at sikre de unge gode muligheder for at tage en ungdomsuddannelse i Helsingør og i resten af Danmark?

(Spm. nr. S 429).

7) Til udlændinge- og integrationsministeren af:

Mette Thiesen (DF)

Hvad er ministerens holdning til den hverdagsterror, der dagligt udføres af uintegrerede udlændinge, og er ministeren tilfreds med udviklingen, hvor fremtiden for danske børn og unge – og danskerne generelt – er udfordret, når vi igen og igen kan læse om uintegrerede udlændinge med dominerende adfærd og deres overfald på danskerne, eller mener ministeren, at det er på tide at rydde op efter flere årtiers totalt forfejlet udlændingepolitik?



(Spm. nr. S 422, skr. begr.).

8) Til udlændinge- og integrationsministeren af:

Morten Messerschmidt (DF)

Hvad mener ministeren at det siger om indfødsretsaftalen, når flere af de udlændinge, der i forrige uge fik indfødsret, har et generalieblad, som ministeren er så bange for kommer til offentlighedens kendskab, at han er villig til at true med straffeloven over for en af Folketinget valgt udvalgsformand?

(Spm. nr. S 458).

9) Til udlændinge- og integrationsministeren af:

Morten Messerschmidt (DF)

Hvis ministerens intimiderende fremfærd over for Folketingets Indfødsretsudvalg skal ses som udtryk for, at ministeren i virkeligheden foretrak, at indfødsret blev tildelt i fortrolighed, hvorfor har han så ikke efter grundlovens § 49 begæret forhandlingen om sin indfødsretslov lukket for offentligheden?

(Spm. nr. S 459).

10) Til uddannelses- og forskningsministeren af:

Mette Thiesen (DF)

Mener ministeren, at pædagog- og lærerstuderende skal undervises i, at samfundets normer bør ændres, således at heteroseksualitet ikke længere opfattes som en norm, og mener ministeren, at det er på sin plads, at pædagog- og lærerstuderende bibringes den opfattelse og dermed må antages at videreformidle den opfattelse, at heteroseksualitet, som trods alt betegner over 90 pct. af befolkningens seksualitet, ikke bør være normgivende for samfundet, og at forestillingen om køn er konstrueret, og at det er staten, der aktivt kønner sine borgere og fordeler visse goder og pligter til det ene køn, sådan som det beskrives og opfordres til i de to nye bøger henvendt til henholdsvis pædagog- og læreruddannelsen, »Køn, seksualitet & mangfoldighed«, som bl.a. anvendes på pædagoguddannelserne i Aarhus og Horsens, og »LGBTQ+ i skolen«?

(Spm. nr. S 430).

Kl. 13:00

Meddelelser fra formanden

Fjerde næstformand (Karina Adsbøl):

Mødet er åbnet.

I dag er der følgende anmeldelser:

Erhvervsministeren (Morten Bødskov):

Lovforslag nr. L 106 (Forslag til lov om ændring af lov om erhvervsfremme samt ændring af lov om dansk turisme. (Regulering af det nationale standardiseringsorgan i Danmark og udpegninger til Det Nationale Turismeforum og Dansk Turismes Advisory Board)) og

Lovforslag nr. L 107 (Forslag til lov om ændring af lov for Grønland om kapitalkrav og tilsynsmæssige krav for kreditinstitutter og investeringsselskaber. (Gennemførelse for Grønland af visse ændringsforordninger til forordning (EU) nr. 575/2013 om tilsynsmæssige krav til kreditinstitutter og investeringsselskaber)).

Social- og boligministeren (Pernille Rosenkrantz-Theil):

Lovforslag nr. L 108 (Forslag til lov om ændring af lov om almene boliger m.v. og lov om leje af almene boliger. (Tilskud til midlertidig huslejenedsættelse i visse almene boligafdelinger)).

Titlerne på de anmeldte sager vil fremgå af www.folketingstidende.dk (jf. ovenfor).

Medlemmer af Folketinget Peter Seier Christensen (NB) m.fl. har meddelt mig, at de ønsker at tage følgende beslutningsforslag tilbage:

Forslag til folketingsbeslutning om afskaffelse af adgang til at søge spontant asyl i Danmark.

(Beslutningsforslag nr. B 36) og

Forslag til folketingsbeslutning om udvisning af kriminelle udlændinge efter første dom.

(Beslutningsforslag nr. B 37).

Ønsker nogen at optage disse beslutningsforslag?

Beslutningsforslagene er optaget af Dansk Folkeparti.

Det første punkt på dagsordenen er:

1) Besvarelse af oversendte spørgsmål til ministrene (spørgetid).

Kl. 13:01

Fjerde næstformand (Karina Adsbøl):

Det første spørgsmål er til udenrigsministeren af fru Trine Pertou Mach fra Enhedslisten.

Kl. 13:01

Spm. nr. S 450

1) Til udenrigsministeren af:

Trine Pertou Mach (EL) (medspørger: Pelle Dragsted (EL)):

Hvad mener ministeren om, at dansk militært udstyr ifølge Dagbladet Information og Danwatch har været brugt af israelsk militær til at dræbe 75 børn i Gaza?

Skriftlig begrundelse

Spørgeren henviser til artiklen »F-35-fly med dansk udstyr deltog i israelske bombardementer, som dræbte 75 børn« bragt i Dagbladet Information den 28. marts 2023.

Fjerde næstformand (Karina Adsbøl):

Værsgo for oplæsning af spørgsmålet.

Kl. 13:01

Trine Pertou Mach (EL):

Spørgsmålet lyder: Hvad mener udenrigsministeren om, at dansk militært udstyr ifølge Dagbladet Information og Danwatch har været brugt af israelsk militær i bombetogter, der dræbte 75 børn i Gaza?

Kl. 13:01

Fjerde næstformand (Karina Adsbøl):

Ministeren.

Kl. 13:01

Udenrigsministeren (Lars Løkke Rasmussen):

Tak for spørgsmålet. Jeg vil gerne indlede med at understrege, at man fra dansk side – og det gælder i øvrigt også EU – selvsagt fulgte Gazakonflikten tæt tilbage i maj 2021 og efterfølgende også i august 2022. Samlet kostede kriserne jo over 250 mennesker livet og resulterede i endnu flere sårede, herunder børn. Og både Danmark og EU sendte dengang meget klare appeller til parterne om at deeskalere situationen.

Når det er sagt, kan jeg ikke umiddelbart genkende den kobling, som spørgeren laver i forhold til den omtalte artikel. Hvis jeg må citere fra artiklen, står der:

»Det har ikke været muligt at fastslå, om det er netop F-35-flyene, der har kastet bomberne i de konkrete tilfælde.«

Om dansk eksportkontrol med våbenteknologi og -udstyr vil jeg gerne betone – det har jeg i øvrigt også haft lejlighed til nogle onsdage i træk – at vi også under denne regering er blandt de mest restriktive i kredsen af lande, som vi normalt sammenligner os med. Grundlaget er som hidtil EU's otte kriterier, herunder om der er en klar risiko for, at den militære teknologi eller det militærudstyr, der skal eksporteres, kan blive anvendt til intern undertrykkelse, alvorlige krænkelser af menneskerettigheder eller til alvorlige krænkelser af den humanitære folkeret.

For så vidt angår dansk eksport, der indgår i F-35-projektet, er der tale om et helt særligt projekt med USA i spidsen, som samtidig har stor betydning for vores egen sikkerhed. Jeg kan se, at spørgeren jo også har stillet en række spørgsmål i regi af Udenrigsudvalget om den praksis, der har været gældende i forbindelse med den form for bi- og multilaterale samarbejdsprojekter mellem militær og myndigheder i Danmark og EU og NATO-lande, og dem vil jeg selvfølgelig komme tilbage til i den sammenhæng.

Jeg vil dog gerne understrege, at det er i Danmarks klare sikkerhedspolitiske interesse, at forsvarsindustrien kan deltage i større projekter med en tæt allieret, den tætteste, vi har, USA, specielt i disse tider. Det giver adgang til materiel, der er afgørende for vores eget forsvar og for vores engagement i NATO.

Kl. 13:03

Fjerde næstformand (Karina Adsbøl):

Spørgeren.

Kl. 13:03

Trine Pertou Mach (EL):

Tak for det. Det er korrekt, at vi har stået her en del onsdage, og jeg vil også love ministeren, at det kommer vi til at fortsætte med, for så vidt at de her skifter i dansk udenrigspolitik synes at ske løbende. Med den praksis, som regeringen har lagt for dagen, lover jeg, at vi kan bruge mange onsdage hernede i salen på den her type spørgsmål.

Jeg kunne egentlig godt tænke mig at spole lidt tilbage. Det, som er historien i dagbladet Information og hos Danwatch, er, at der sidder dansk militært udstyr, bl.a. fra virksomheden Terma, på de F-35-kampfly, som Israel har brugt i bombetogter og luftangreb ind over Gaza. Vi ved også, at der i et af de luftangreb, hvor de her fly har deltaget, er 75 børn, der er blevet dræbt, og menneskerettighedsorganisationer har konstateret, at der muligvis kan være tale om krigsforbrydelser. I forhold til Israel har der formentlig i de sidste 15 år været FN-organer, internationale menneskerettighedsorganisationer, som har lavet undersøgelser af diverse luftangreb, diverse militære aktioner, som har ført til konklusioner om, at Israel muligvis har begået krigsforbrydelser, når de bomber, ikke mindst i tætbefolkede områder, som Gaza jo er et eksempel på.

Vi ved, at uskyldige civile bliver slået ihjel af israelske bomber, og at der er børn, der mister livet, og det er ikke muligt fra ministerens side eller fra den danske regerings side at sige, at det ved man ikke. Man ved altså, at der, når man eksporterer til den israelske stat, også indirekte, er en risiko for, at det, man eksporterer, bliver noget materiel, der befinder sig i et luftrum, når der begås krigsforbrydelser eller mulige krigsforbrydelser. Derfor har menneskerettighedsorganisationer jo også opfordret Danmark til øjeblikkeligt at stoppe både den direkte og den indirekte eksport, og det er jo i virkeligheden det, som det her spørgsmål handler om, nemlig om ministeren kan være sikker på, at det militærudstyr, der bliver eksporteret, i det her tilfælde via de 35-fly, ikke bidrager til, at Danmark indirekte er med til at sikre, at de her krigsforbrydelser sker.

Kl. 13:05

Fjerde næstformand (Karina Adsbøl):

Ministeren.

Kl. 13:05

Udenrigsministeren (Lars Løkke Rasmussen):

Nu bliver jeg i virkeligheden lidt usikker på, hvad spørgsmålet så handler om. For jeg får at vide, at jeg skal komme her, når vi skifter udenrigspolitik, men det her handler jo ikke om et aktuelt skifte i dansk udenrigspolitik. Det kursskifte, der ligger til grund for det, som spørgsmålet omhandler, er foretaget tilbage i 2016, hvor Danmark sammen med en stribe andre EU-lande flyttede sig hen i den position, der handlede om, at man ikke på forhånd ville undlade at tillade eksport til Israel, men at det skulle ske med afsæt i en konkret vurdering. Det er så også de konkrete vurderinger, der har ligget til grund for det her F-35-projekt – hvor jeg så også synes, at spørgeren overfortolker artiklen i forhold til kausaliteten, men lad nu det være – og jeg står selvfølgelig også på mål for den beslutning tilbage fra 2016, hvor jeg også havde et vist politisk ansvar, og jeg står også fuldstændig på mål for, at Danmark deltager i de her samarbejdsprojekter med vores NATO-allierede USA.

Kl. 13:06

Fjerde næstformand (Karina Adsbøl):

Spørgeren.

Kl. 13:06

Trine Pertou Mach (EL):

Men så lad mig prøve at sige det igen: De EU-regler, som Danmark er bundet af, og som handler om eksporttilladelser, når det gælder våben og militært udstyr, siger, at når der er en klar risiko for, at udstyret kan blive brugt til at begå alvorlige overtrædelser af folkeretten, så er man forpligtet til at give afslag på den her eksporttilladelse.

Spørgsmålet i den her sammenhæng går jo på, om det, hvis der er en overvejende risiko for, at dansk militærudstyr kan blive anvendt til at begå mulige krigsforbrydelser, så ikke giver udenrigsministeren anledning til nogle overvejelser om, hvorvidt den her kurs er den rigtige. Er der ikke noget i udenrigsministeren, der kommer i tvivl?

Kl. 13:07

Fjerde næstformand (Karina Adsbøl):

Ministeren.

Kl. 13:07

Udenrigsministeren (Lars Løkke Rasmussen):

Men man har jo foretaget den vurdering. Det er jo det, der ligger til grund for, at man har kunnet give den konkrete eksporttilladelse. Så det har man jo foretaget. Våben er noget skidt, uanset hvordan de bliver brugt. Det, jeg kan sige om den danske våbeneksport og -kontrol er, at den følger EU-reglerne, og at vi ligger i det restriktive hjørne af EU-landene, og det vil man også kunne se, når man ser på omfanget af de eksporttilladelser, vi giver.

Når det er sagt, har vi en interesse, også en forsvarsindustriel interesse, i at kunne indgå i samarbejdsprojekter, der kan være med til at sikre vores egen sikkerhed.

Kl. 13:08

Fjerde næstformand (Karina Adsbøl):

Tak. Så er det medspørgeren, hr. Pelle Dragsted. Værsgo.

Kl. 13:08

Pelle Dragsted (EL):

Tak for det. (Holder et billede op). Det her er Alaa Qaddoum på 5 år, og hun er et af de 75 børn, som blev dræbt under den her Gazaoffensiv, med en vis sandsynlighed altså fra fly med danske våbendele. Det er selvfølgelig voldsomt at tage et billede med af et af ofrene, af de her børn, men det er jo for at gøre det konkret og manifest, hvad det her handler om, altså at det handler om civile, børn, som bliver dræbt i det, der formentlig er krigsforbrydelser, med en sandsynlighed for, at det er med danske våbendele. Det er jo meget trist og meget alvorligt. Udenrigsministeren siger så, at vi ikke ved det. Det fremgår også af den her Informationsartikel, at det ikke er helt sikkert, om det er danske våbendele.

Så mit spørgsmål vil være: Hvis det viser sig, at det er fra fly med danske våbendele i det her tilfælde eller i fremtiden, vil det så betyde, at Danmark stopper sin praksis med at eksportere til Israel via USA eller andre lande?

Kl. 13:09

Fjerde næstformand (Karina Adsbøl):

Tak. Rekvisitter, billeder og lignende plejer vi ikke at anvende i Folketingssalen. Det er det talte ord, der gælder.

Ministeren.

Kl. 13:09

Udenrigsministeren (Lars Løkke Rasmussen):

Men det talte ord kan jo også være illustrativt, og jeg så også godt illustrationen, og det er helt rigtigt, at det er meget konkret og manifest, men det er jo også at trække en kausalitet, som ikke nødvendigvis er der. Det er det.

Jeg kan stå på mål for den våbeneksportkontrolordning, vi har, og i forhold til det konkrete står jeg altså på mål for nogle tidligere beslutninger, der hviler på et kursskifte i 2016. Og det er klart, at der i forhold til udøvelsen af en våbenkontrol fremadrettet vil gælde det samme, som gælder i forhold til alle mulige andre erfaringer, man gør sig i livet, altså at man jo der også må tage farve af de erfaringer, man drager. Men vores våbenkontrol foregår med afsæt i de otte kriterier, som er gældende i EU, og som vi har en restriktiv tilgang til.

Kl. 13:10

Fjerde næstformand (Karina Adsbøl):

Medspørgeren.

Kl. 13:10

Pelle Dragsted (EL):

Tak for det. Og de kriterier er selvfølgelig årsagen til, at vi stiller det her spørgsmål i dag. For hvis det er tilfældet, at der er en klar risiko for – sådan formuleres det – at det her vil blive brugt til at foretage alvorlige overgreb, så har vi en pligt til ikke at gennemføre den her eksport.

Derfor vil jeg gerne gentage mit spørgsmål, for jeg synes ikke, jeg fik et klart svar: Hvis der kommer beviser for, at danske våbendele har været brugt i fly, der har bombet børn som Alaa Qaddoum i Gaza, eller de på anden vis er blevet brugt til krigsforbrydelser, vil det så betyde, at Danmark stopper sin indirekte eller direkte våbeneksport til Israel?

Kl. 13:11

Fjerde næstformand (Karina Adsbøl):

Ministeren.

Kl. 13:11

Udenrigsministeren (Lars Løkke Rasmussen):

Men man kan jo ikke stille det sådan op. For de våbeneksport/-kontrol/-tilladelser, vi giver, giver vi jo fremadrettet med afsæt i en vurdering af det pågældende land, og derfor kan man ikke bare lægge til grund, at det, fordi der eventuelt har været en eller anden historisk evidens, så er udtømmende bestemmende for, hvad man skal gøre fremadrettet. Altså, det er at vride argumenterne for langt.

Jeg kan sige om vores tilgang til det, og det gælder også i forhold til Israel, at der jo er en, der handler om situationen på landjorden – altså, uanset hvis våben der bliver brugt, skal vi forholde os kritisk til det og tage afstand – og så er der et spørgsmål om dansk eksport. Og en dansk eksport foregår med afsæt i de kendte kriterier på linje med alle mulige andre EU-lande og endda på en måde, hvor man må sige, at Danmark skriver sig ind i det mest restriktive hjørne af EU-landene.

Kl. 13:12

Fjerde næstformand (Karina Adsbøl):

Tak. Så er det spørgeren.

Kl. 13:12

Trine Pertou Mach (EL):

Hr. udenrigsminister, vi ved med sikkerhed, at dansk militærudstyr har været til stede på fly, der har deltaget i bombetogter – bombetogter, som har dræbt 75 børn i Gaza – og spørgsmålet er i sin essens: Vil udenrigsministeren ikke handle på den viden? Er ministeren villig til at løbe en risiko for, at Danmark med sin eksport bidrager til, at børn og civile bliver slået ihjel i et besat land? Er det ambitionen for Danmark, at vi skal være en kræmmernation, som ser stort på faren for krigsforbrydelser og menneskerettighedskrænkelser, for at vi kan fortsætte en eksport fra den danske våbenindustri?

Kl. 13:13

Fjerde næstformand (Karina Adsbøl):

Ministeren.

Kl. 13:13

Udenrigsministeren (Lars Løkke Rasmussen):

Danmark er ikke nogen kræmmernation. Danmark er et land, der passer på sin egen befolkning, og som indgår i forsvarsalliancer med andre lande, og det er jo bl.a. i det lys, at Danmark deltager i et F-35-projekt, som sikrer os en kapacitet, og som sikrer os adgang til nogle forsyningskæder og en vidensbase, som er med til at sikre danskernes sikkerhed. I det er der så også et eksportelement, og når vi afvejer det eksportelement, gør vi det restriktivt med afsæt i de kriterier, der gælder ikke bare i Danmark, men i hele Europa. Så er Danmark i øvrigt også et land, der tager bladet fra munden, også når vi ser en konflikt som den, vi nu helt aktuelt ser i Israel, og som har eskaleret til et niveau, som vækker bekymring.

Kl. 13:13

Fjerde næstformand (Karina Adsbøl):

Tak. Spørgsmålet er afsluttet. Vi siger tak til ministeren og til spørgerne.

Vi går videre til det næste spørgsmål i rækken, og det er til kulturministeren af hr. Mikkel Bjørn fra Dansk Folkeparti.

Kl. 13:14

Spm. nr. S 404 (omtrykt)

2) Til kulturministeren af:

Mikkel Bjørn (DF):

Vil ministeren tilkendegive sin holdning til udtalelserne fra den nyudnævnte redaktionschef for DR P3, Isabella Hindkjær, om, at DR skal påtage sig et ansvar for at ændre verden og agere som aktivistisk udbyder af public service-ydelser?

Fjerde næstformand (Karina Adsbøl):

Værsgo for oplæsning af spørgsmålet.

Kl. 13:14

Mikkel Bjørn (DF):

Tak for det. Jeg vil godt bede kulturministeren tilkendegive sin holdning til udtalelserne fra den nyudnævnte redaktionschef for DR's P3, Isabella Hindkjær, om, at DR skal påtage sig et ansvar for at ændre verden og agere som en form for aktivistisk udbyder af public service-ydelser. Tak.

Kl. 13:14

Fjerde næstformand (Karina Adsbøl):

Ministeren.

Kl. 13:14

Kulturministeren (Jakob Engel-Schmidt):

Tak for spørgsmålet, og tak til spørgeren for et rigtig hyggeligt møde i Kulturministeriet i går. Det var en fornøjelse, og jeg håber, at det er det første af flere.

I Danmark har vi jo et sundt princip om politisk armslængde til vores public service-institutioner. Det er en armslængde, som vi holder i hævd, nyder og i øvrigt også forsvarer i europæisk skala. Og jeg ved, at spørgsmålsstillerens parti er enig i den holdning, regeringen har lagt til bl.a. Media Freedom Act, som jo i rammeprincippet er en god tilgang, men som også, hvis den vedtages på europæisk plan, vil udfordre den public service-model, vi har i Danmark, og som vi jo netop skatter så højt, fordi der er forskel på, hvad man som politiker kan blande sig i, når man på vegne af skatteborgerne har været med til at oprette en institution, der varetager public service. Derfor er det ikke min opgave, men derimod en opgave for DR's ledelse at sørge for, at man lever op til den public service-kontrakt, som DR har med Kulturministeriet, de forpligtigelser, man har over for landets skatteborgere, og de forpligtigelser, man har, til at gengive virkeligheden ud fra de kriterier om objektivitet og saglighed, der er nedfældet i den her public service-kontrakt.

Derudover føler jeg trang til også at nævne, at DR jo er en public service-organisation, der er ledet af en bestyrelse, hvoraf flere medlemmer er udpeget af Folketingets partier, herunder også et medlem af Dansk Folkeparti. Og i det omfang, bestyrelsen mener noget om den måde, man bedriver radio- og tv-virksomhed på – det lovkompleks, lov om radio- og fjernsynsvirksomhed  ligger i øvrigt til grund for hele DR's virke – er det DR's bestyrelses opgave at sørge for at tale med DR's ledelse.

For at konkludere mit svar på spørgsmålet vil jeg sige, at lige så meget jeg kunne have lyst til at mene alt muligt om, hvordan DR bedriver deres virksomhed, er det min opgave som kulturminister at sikre, at den public service-model, vi har, er overholdt i forhold til den armslængde, som det sig hør og bør i den slags organisation.

Kl. 13:16

Fjerde næstformand (Karina Adsbøl):

Tak. Spørgeren.

Kl. 13:16

Mikkel Bjørn (DF):

Jeg kan da oplyse ministeren om, at Dansk Folkepartis repræsentant i DR's bestyrelse netop har ytret ønske om at tage det her op. Men derfor synes jeg stadig, at det er ansvarsfralæggelse af ministeren at sige, at det bare er DR's ledelses ansvar. Altså, når vi har en public service-kontrakt med DR, er det jo en kontrakt, som vi som politiske magthavere har et ansvar for at sikre bliver overholdt – det gælder særlig kulturministeren som repræsentant for den øverste ansvarshavende i forhold til den institution.

Så jeg synes, at ministeren fralægger sig lidt ansvar, og at han i stedet burde kommentere på det. Det kan godt være, at han ikke vil i den konkrete sag, men mener han helt generelt, at DR som skatteyderfinansieret mediemastodont skal agere som politisk aktør i alle mulige forskellige spørgsmål, hvad end det handler om udlændingepolitik, ligestilling, klima eller noget helt fjerde? Det er jo det, som den her nye redaktionschef for P3 rent faktisk giver udtryk for, nemlig at DR skal agere som politisk aktør som repræsentant for en hævdet neutral politisk mediemastodont for skatteyderfinansierede penge. Det kunne jeg godt tænke mig ministerens kommentarer til.

Kl. 13:18

Fjerde næstformand (Karina Adsbøl):

Ministeren.

Kl. 13:18

Kulturministeren (Jakob Engel-Schmidt):

Altså, jeg mener ikke, at DR skal være – som spørgeren antyder – en slags politisk meningsmaskine, der skal tage stilling til, hvad der er politisk korrekt, og hvad der er politisk forkert. Det må man til gengæld gerne gøre i Dansk Folkeparti, ligesom man gør i Moderaterne og alle andre af Tingets partier. Men jeg mener derimod ikke, at der er tale om ansvarsfralæggelse, i forhold til at jeg som minister skal sikre, at DR lever op til 1) lov om radio- og fjernsynsvirksomhed og 2) den kontrakt, som folkestyret har indgået med DR, om at drive public service. Nu kan jeg høre, at formanden rømmer sig i stolen, og det betyder, at jeg skal sætte mig ned, og så fortsætter jeg svaret lige om et øjeblik.

Kl. 13:18

Fjerde næstformand (Karina Adsbøl):

Det er nemlig helt korrekt.

Spørgeren.

Kl. 13:18

Mikkel Bjørn (DF):

Jeg er fuldstændig enig med ministeren i, at DR ikke skal agere som meningsmaskine. Derfor undrer det mig, at vi har en ny redaktionschef for P3 her, der rent faktisk giver udtryk for, at det er det, hun ønsker at DR skal. Jeg har selv deltaget i debatter på sociale medier med repræsentanter for DR – inde på både DR3's og P3's facebooksider – hvor de har siddet som repræsentanter for de kanaler og givet udtryk for politiske synspunkter og debatteret med mig som politiker. Det er det, jeg beder ministeren kommentere på. Der er tale om et medie, der bliver finansieret af skatteydernes penge, og derfor må ministeren også tage ansvar for, at de agerer som neutrale repræsentanter i overensstemmelse med public service-kontrakten.

Kl. 13:19

Fjerde næstformand (Karina Adsbøl):

Ministeren.

Kl. 13:19

Kulturministeren (Jakob Engel-Schmidt):

Jeg kunne ikke drømme om at gøre andet end at leve op til mit ansvar, og det er netop derfor, jeg står her i dag. I loven om radio- og fjernsynsvirksomhed står der, at public service-medier skal tilstræbe kvalitet, alsidighed og mangfoldighed i deres indhold, og at de skal lægge vægt på saglighed og upartiskhed i deres formidling. Det synes jeg er nogle ret fornuftige principper. Og det er som sagt DR's bestyrelse, der har det overordnede ansvar for, at DR's indhold efterlever principperne i lovgivningen. Derfor kan der jo ikke, hr. Mikkel Bjørn, være tale om ansvarsfralæggelse fra min side, når jeg blot observerer præcis det, vi har skrevet i lovgivningen, ord for ord.

Hvis det skulle være sådan, at P3's nye chef begynder at politisere i sit virke, antager jeg, at DR's ledelse i første omgang griber ind, og at DR's bestyrelse i næste omgang griber ind. Men det er jo ikke det, vi har været vidne til. Spørgsmålet her er foranlediget af, at den nye chef (Fjerde næstformand (Karina Adsbøl): Tak!) har givet udtryk for en række holdninger, men ikke effektueret nogen af dem endnu.

Kl. 13:20

Fjerde næstformand (Karina Adsbøl):

Ja tak! Så er det spørgeren.

Kl. 13:20

Mikkel Bjørn (DF):

Ja, det står i public service-kontrakten, at DR skal være både alsidige og neutrale. Men grundlæggende kunne jeg egentlig godt tænke mig at tage fat i det, ministeren siger, nemlig at det er DR's eget ansvar at leve op til det her. Så vil jeg sige, at man indgår en kontrakt fra statens side med DR, men det er DR selv, der skal sørge for at overholde den, og hvis de ikke overholder den, er der ikke nogen konsekvens overhovedet. Så man kan som politisk mediemastodont for skatteyderfinansierede midler sidde og udbrede sig om politik i alle mulige forskellige henseender, uden at vi som folkevalgte, der har vedtaget opbakning til den her institution, kan skride ind og gøre noget ved det.

Kl. 13:21

Fjerde næstformand (Karina Adsbøl):

Ministeren.

Kl. 13:21

Kulturministeren (Jakob Engel-Schmidt):

Nu er spørgeren jo en dygtig retoriker, men vi sprang simpelt hen lige et enkelt trin eller to over på vej mod den konklusion, som spørgeren lige drog. For i det øjeblik DR ikke lever op til public service-kontrakten, bliver det jo en sag for mig som kulturminister og for Folketingets partier og de partier, der måtte være bag et medieforlig. Jeg siger blot i al stilfærdighed, at jeg har hørt en kommende chef på P3 udtale sig om, at det er vigtigt at lave objektive nyheder, men også at hun har nogle syn på verden. Jeg mangler at se, hvordan det bliver oversat i radionyhederne og i radiodækningen. I det øjeblik det ikke lever op til, hvad man har skrevet i kontrakten, er det første skridt, at DR selvfølgelig selv forholder sig til det. Det næste skridt er, at bestyrelsen griber ind, og det tredje skridt er, at vi fra politisk hold går videre med det. Men med al respekt er det jo ikke dertil, vi er nået endnu.

Kl. 13:22

Fjerde næstformand (Karina Adsbøl):

Tak. Spørgsmålet er afsluttet.

Men herrerne får lov til at få en runde mere, og der er meget på hjerte.

Kl. 13:22

Spm. nr. S 405 (omtrykt)

3) Til kulturministeren af:

Mikkel Bjørn (DF):

Vil ministeren tilkendegive, om det har regeringens prioriteret at sikre, at DR opfylder sin alsidighedsforpligtelse og opretholder en politisk neutral og upartisk dækning af nyheder og debatter?

Fjerde næstformand (Karina Adsbøl):

Værsgo til hr. Mikkel Bjørn for oplæsning af spørgsmålet.

Kl. 13:22

Mikkel Bjørn (DF):

Jeg vil i forlængelse af det foregående spørgsmål godt bede ministeren tilkendegive, om det har regeringens prioritet at sikre, at Danmarks Radio opfylder den alsidighedsforpligtelse, vi netop har talt om, og opretholder en politisk neutral og upartisk dækning af nyheder og debatter.

Kl. 13:22

Fjerde næstformand (Karina Adsbøl):

Ministeren.

Kl. 13:22

Kulturministeren (Jakob Engel-Schmidt):

Det kan jeg bekræfte og svare klart ja til. Vores public service-medier skal levere objektive nyheder, fremstille begge sider af komplicerede argumenter, sørge for at informere danskerne så godt, som det overhovedet er muligt, sørge for at være alsidige i deres dækning, neutrale og objektive, og i øvrigt også have en bred variation af programmer, der kan interessere den brede befolkning.

I det øjeblik public service-medier ikke lever op til de forpligtigelser, man i kontrakterne med dem har indgået og aftalt, så bliver det en sag først for de pågældende mediers ledelser og bestyrelser og dernæst for et politisk niveau.

Kl. 13:23

Fjerde næstformand (Karina Adsbøl):

Tak. Spørgeren.

Kl. 13:23

Mikkel Bjørn (DF):

Jamen det er da positivt at høre, at det er regeringens prioritet. Jeg mangler så bare at høre fra ministeren, hvad det så er, regeringen har tænkt sig at gøre for at sikre, at DR overholder den alsidighedsforpligtelse, vi taler om her.

Så nævner ministeren det her med, at DR er forpligtet til at høre begge sider. Altså, jævnfør det foregående spørgsmål var der jo netop tale om en repræsentant for DR, der sagde, at det faktisk ikke er nødvendigt at høre begge sider, fordi der er nogle spørgsmål, der er hævet over – hvad skal man sige – det, at man skal lytte til andre menneskers synspunkter. Der er nogle sandheder, der er så store – sandheden om, hvad der er rigtigt og forkert; eksempelvis i feminisme- og ligestillingsdagsordenen, og det kunne også være klimadagsordenen – at det behøver vi faktisk ikke som skatteyderfinansieret medie at forholde os til. Vi kan bare nøjes med at række mikrofonen frem til den ene repræsentant og ikke den anden. Det er det, jeg beder ministeren kommentere på her.

Kl. 13:24

Fjerde næstformand (Karina Adsbøl):

Ministeren.

Kl. 13:24

Kulturministeren (Jakob Engel-Schmidt):

Jeg havde jo den store fornøjelse at være til stede i studiet hos Clement Kjersgaard, lige akkurat da P3's nye chef kom med de her udtalelser. Og der er jo frihed til at fortolke udtalelserne, som man ønsker. Men den opfattelse, jeg gik fra radiostudiet med, var, at budskabet sådan set mere drejede sig om, at hvis man har en radioudsendelse, hvor nogle påstår, at vand er vådt, og andre siger, det ikke er, så er det en objektiv sandhed, at vand er vådt. Altså, det synes jeg ikke der er grund til at sætte spørgsmålstegn ved. Jeg synes også, det er i orden, at et public service-medie gør opmærksom på, at naturfænomener, som at jorden ikke er flad, jorden er rund, naturligvis ikke er til debat.

I det øjeblik – og der vil jeg så give spørgeren ret – der måtte være tale om politisering på et niveau, hvor sandheden ikke er objektiv, hvor der kan debatteres, hvor der er forskellige politiske synspunkter, der er til stede her i Folketingssalen, så vil man selvfølgelig som public service-medie have et problem, hvis ikke man dækker begge sider af en objektiv sandhed eller et objektivt argument. Og i det øjeblik den situation måtte forekomme, er det jo, at (Fjerde næstformand (Karina Adsbøl): Ja tak!) bestyrelsen, ledelsen og dernæst det politiske niveau må gribe ind. Og har spørgeren observeret en række af sådan nogle situationer?

Kl. 13:25

Fjerde næstformand (Karina Adsbøl):

Taletiden skal overholdes, minister. (Kulturministeren (Jakob Engel-Schmidt): Naturligvis. Undskyld, formand).

Spørgeren.

Kl. 13:25

Mikkel Bjørn (DF):

Tak for det. Jamen der er jo ikke tale om en person her, der mener, at vand er vådt. Det kan vi hurtigt blive enige om. Vi har at gøre med en person, der helt konkret har nogle meget vidtrækkende holdninger på ligestillingsområdet, på klimaområdet, og som mener, at de synspunkter er udtryk for en eller anden form for objektiv sandhed, som vi ikke behøver at sætte spørgsmålstegn ved. Altså, vi har lige haft en kvindernes internationale kampdag, hvor utrolig mange organisationer var ude at sige, at der er 15 pct.s lønforskel mellem mænd og kvinder, og at hele den lønforskel skyldes diskrimination. Det er en af de sandheder, eksempelvis, som man kunne tænke sig at den her person, den her repræsentant for DR, mener er objektiv. Mener ministeren også det, eller mener han, at det faktisk er noget, der bør kunne diskuteres på et sagligt grundlag?

Kl. 13:26

Fjerde næstformand (Karina Adsbøl):

Ministeren.

Kl. 13:26

Kulturministeren (Jakob Engel-Schmidt):

Jeg skal forsøge at fatte mig i korthed. Jeg mener, at enhver politisk diskussion i forhold til repræsentation, i forhold til klima, i forhold til mange andre ting fortjener at blive dækket fra begge vinkler. Og jeg har nu ikke oplevet, at DR eller for den sags skyld P3 ikke har gjort det endnu.

Det, jeg forsøgte at sige før – og nu skal jeg gøre det kort – var, at hvis Dansk Folkepartis medlemmer af Folketinget eller spørgeren har eksempler på, at DR's dækning strider mod de principper, der ligger bag public service-forpligtigelsen og -kontrakten, er min dør i Kulturministeriet altid åben, og det vil jeg selvfølgelig diskutere med al den alvor, en sådan sag måtte påkalde sig.

Kl. 13:26

Fjerde næstformand (Karina Adsbøl):

Spørgeren.

Kl. 13:26

Mikkel Bjørn (DF):

Jamen udfordringen er jo, at det kan være utrolig svært at finde ud af, hvornår DR har fravalgt at lytte til en bestemt person, eller hvornår de har undladt at dække en bestemt historie, fordi der sidder en redaktionschef med politiske synspunkter, som hun mener skal udbredes for skatteyderfinansierede midler. For det er jo, hvad skal man sige, skjulte fravalg og skjulte tilvalg, der sker i den proces. Og derfor er det jo enormt vigtigt, at ministeren – når vi har en person, der her går ud og udtaler sig meget definitivt om, hvad hun mener DR's rolle er – faktisk giver udtryk for, hvad han selv mener på det her område.

Kl. 13:27

Fjerde næstformand (Karina Adsbøl):

Ministeren for en afsluttende bemærkning.

Kl. 13:27

Kulturministeren (Jakob Engel-Schmidt):

Jamen jeg kan da i hvert fald give udtryk for, at i forhold til den sag, der har været beskrevet i medierne i påskeugen, hvor DR rækker ud til Danmarksdemokraterne og ønsker, at man stiller med en anden end ordføreren, i det her tilfælde hr. Dennis Flydtkjær, bliver den jo bragt til torvs. Den kommer frem i medierne, den bliver dokumenteret, og DR's ledelse er også ude at beklage og præcisere, at de ikke var dygtige nok i deres journalistiske arbejde. Jeg håber jo, det måtte være sådan, at alle medier – ligegyldigt hvilken politisk orientering, redaktionelle orientering eller public service-mæssige orientering, de har – har den etik i deres arbejde, at begår man fejl, dækningsmæssigt, ledelsesmæssigt, redaktionelt, så står man også på mål for de fejl og undskylder og retter og bliver klogere af dem.

Men min invitation til spørgeren står ved magt. Det gælder ikke kun den her uge, det gælder også fremover og i den her folketingssamling.

Kl. 13:28

Fjerde næstformand (Karina Adsbøl):

Tak til spørgeren og ministeren. Det er vist vældig godt med den invitation, så debatten kan fortsætte.

Så går vi videre til hr. Pelle Dragsted fra Enhedslisten. Det er et spørgsmål til erhvervsministeren.

Kl. 13:28

Spm. nr. S 438

4) Til erhvervsministeren af:

Pelle Dragsted (EL):

Vil regeringen tage initiativer, der kan få de høje dagligvarepriser til at falde, så ingen spinder guld på at holde priserne høje, selv om produktionsomkostningerne er faldet, f.eks. ved at indkalde dagligvarebranchen til krisemøde, sådan som andre europæiske regeringer har gjort?

Skriftlig begrundelse

Priserne på dagligvarer er stadig tårnhøje, og det på trods af at energi- og råvarepriser er faldet markant. Det er fuldstændig uacceptabelt, at der er erhvervsinteresser, der spinder guld på at gøre det dyrt for danskerne at købe mad og andre basale varer. Der henvises til artiklen »Ny kritik af prispatrulje: »Vi har brug for at vide, om de høje priser kan forklares med inflationen«« bragt den 16. marts 2023 på Politikens hjemmeside, hvori fødevareekspert Henning Otte Hansen fra Københavns Universitet siger: »Som jeg ser det, kan de fortsatte prisstigninger kun skyldes, at nogen holder priserne oppe et eller andet sted i den værdikæde af landmænd, producenter, leverandører og butikker, der skal tjene på fødevarerne«. I andre lande har regeringen grebet ind og tvunget priserne ned. I Frankrig har regeringen indgået en aftale med dagligvarebranchen om at sætte priserne ned, i  Sverige er de største dagligvareselskaber indkaldt til krisemøde, og i Norge har regeringen igangsat en undersøgelse af, hvem der skummer fløden. Men i Danmark sidder regeringen indtil nu på hænderne, mens almindelige mennesker straffes med urimeligt høje priser, som ikke kan forklares.

Fjerde næstformand (Karina Adsbøl):

Værsgo for oplæsning.

Kl. 13:28

Pelle Dragsted (EL):

Vil regeringen tage initiativer, der kan få de høje dagligvarepriser til at falde, så ingen spinder guld på at holde priserne høje, selv om produktionsomkostningerne er faldet, f.eks. ved at indkalde dagligvarebranchen til krisemøde, sådan som andre europæiske regeringer har gjort?

Kl. 13:28

Fjerde næstformand (Karina Adsbøl):

Ministeren.

Kl. 13:28

Erhvervsministeren (Morten Bødskov):

Tak for spørgsmålet. Der er ingen som helst tvivl om, at en af de mest centrale udfordringer, både for vores økonomi, men ikke mindst for os som familier, er, at inflationen er steget, og at den er steget meget voldsomt. Det påvirker alle lande, og det påvirker virksomheder, og det påvirker familier. Heldigvis viser de seneste tal, at inflationen også er på vej ned, og som man kan se af aviserne i dag, varsler eksempelvis Salling og Coop, at fødevarepriserne også vil opleve et prisfald her de kommende måneder.

Hvad har regeringen gjort? Vi har sat en hel række initiativer i søen. Vi har under min forgænger etableret Forum for Forbrugerpriser, og der har vi aftalt med forummet, at vi mødes i efteråret, efter at Konkurrence- og Forbrugerstyrelsen har set på sådan de mere strukturelle udfordringer i prisdannelsen inden for fødevarebranchen, eksempelvis. Men derudover har regeringen også målrettet hjulpet eksempelvis ældre ved at give ældre, der modtager ældrecheck her i 2023, et skattefrit tillæg på 5.000 kr., således at hverdagen bliver nemmere at få til at hænge sammen. Det er én gruppe.

En anden gruppe er de, som har de højeste medicinudgifter. Der har vi lavet en aftale med et bredt flertal her i Folketinget, som betyder, at dem med de højeste medicinudgifter kan se frem til, at de reduceres med ca. 1.360 kr., også i 2023. Blandt folkepensionisterne vil der være ca. 290.000, som vil modtage det ekstra tilskud via ældrechecken, og for dem med de højeste medicinudgifter vil der være ca. 2.200 børn og ca. 200.000 voksne, som så får en ekstra håndsrækning til den udfordring, som alle er enige i følger af inflationen, som eksempelvis påvirker fødevarepriserne. Det er desværre aftaler, som Enhedslisten ikke var med i. Det er jeg ked af. Det plejer at være synspunkter, som Enhedslisten deler. Regeringen arbejder videre, eksempelvis med det arbejde, som Konkurrence- og Forbrugerstyrelsen præsenterer for Forum for Forbrugerpriser, hvor vi som sagt skal se på de større og mere strukturelle udfordringer i fødevarepriserne.

Kl. 13:31

Fjerde næstformand (Karina Adsbøl):

Spørgeren.

Kl. 13:31

Pelle Dragsted (EL):

Tak for det. Det er udmærket, at man hjælper nogle grupper målrettet. Der er også rigtig mange, man ikke hjælper, førtidspensionister og mange andre modtagere af overførselsindkomster, lavtlønnede, deltidsarbejdende. Der er mange grupper, og hele befolkningen bliver ramt af de her stigende priser. Og det, som det her spørgsmål handler om, er jo ikke, om jeg så må sige, håndører fra staten. Det handler om, om der sidder nogen ude i dagligvarebranchen og skummer fløden på de høje priser.

For det, vi har set, er jo, at råvarepriserne er faldet, energipriserne er faldet markant. Det var jo argumenterne for, at supermarkederne og fødevareproducenterne satte priserne op, da inflationen ramte, altså at deres omkostninger steg. Det accepterede vi som forbrugere, og man gik ind med hjælpepakker og andet. Men det, vi ser nu, er jo, at forklaringen på, at priserne er høje, er væk. Alligevel ser vi ikke et fald i fødevarepriserne ude i supermarkederne, så når almindelige mennesker, hårdtarbejdende danskere, skal ned og købe deres dagligvarer, så betaler de stadig samme høje priser.

I en lang række andre lande i Europa har man grebet håndfast ind i forhold til det her. Man sidder ikke på hænderne, sådan som den danske regering gør. I Frankrig har man indkaldt branchen til et krisemøde; man har indgået en frivillig aftale, der ifølge finansministeren dernede vil koste branchen millioner af euro, som altså vil blive overført, om jeg så må sige, til borgernes lommer, fordi man er tvunget til at sænke priserne. I Sverige har en borgerlig finansminister netop indkaldt supermarkedsgiganterne til et krisemøde og kræver, at priserne bliver sat ned. I Norge har man igangsat undersøgelser. Men herhjemme lader man hårdtarbejdende danskere blive ved med at betale unaturligt høje priser, for at nogle et sted kan skumme fløden. Hvorfor handler regeringen ikke aktivt ligesom andre europæiske lande?

Kl. 13:33

Fjerde næstformand (Karina Adsbøl):

Ministeren.

Kl. 13:33

Erhvervsministeren (Morten Bødskov):

Jeg har fuld forståelse for Enhedslistens forsøg på kampretorik i den her sag, og det er helt fair. Jeg tror ikke, at de folkepensionister, som får 5.000 skattefri kroner nu her i 2023, betragter det som håndører fra staten; ej heller dem, som har de højeste medicinudgifter, og som får et væsentligt bidrag til at få bragt dem ned i 2023. Det er jo penge, om man vil, i hånden til at klare sig bedre igennem supermarkedet, og det synes jeg at ordføreren trods alt bør anerkende. Det er i hvert fald sådan, Enhedslisten tidligere har tænkt – det kan være, at man har ændret det. Men det er jo penge i hånden. Det er det ene, vi gør.

Det andet, vi gør, er, at vi har bedt Konkurrence- og Forbrugerstyrelsen efter aftale med Forum for Forbrugerpriser om at kigge på de mere strukturelle betingelser i prisdannelsen, eksempelvis når det handler om fødevarer. Så det passer simpelt hen ikke, hvad spørgeren står og siger her, altså at regeringen ikke gør noget. Det, der er virkeligheden, er, at de 2,4 mia. kr., som et bredt flertal i Folketinget brugte på at hjælpe de familier, som har problemer som følge af inflationen, var Enhedslisten ikke med til; det er det, der er virkeligheden.

Kl. 13:34

Fjerde næstformand (Karina Adsbøl):

Spørgeren.

Kl. 13:34

Pelle Dragsted (EL):

Jamen jeg har absolut intet imod, at man hjælper folkepensionister. Jeg synes, man skulle hjælpe folkepensionister meget mere, end man gør, bl.a. ved at regulere deres ydelser lidt hurtigere, så ikke de sakker bagud. Grunden til, at Enhedslisten ikke var med i den aftale, kender ministeren jo godt – det var, fordi man stjal en del af pengene op af lommen på de allerfattigste danskere. Så lad os lade den ligge.

Det, som det her spørgsmål handler om, er ikke statslige overførsler til borgerne – det var egentlig bare det, jeg mente. Det handler om: Sidder der nogle i fødevarebranchen, i dagligvarebranchen og skummer fløden, fordi de holder priserne unaturligt oppe? Og har regeringen tænkt sig at gøre noget ved det, eller vil man sidde på hænderne?

Kl. 13:34

Fjerde næstformand (Karina Adsbøl):

Ministeren.

Kl. 13:35

Erhvervsministeren (Morten Bødskov):

Det ved spørgeren udmærket godt – hvis spørgeren interesserer sig for de analyser, som rent faktisk er fremlagt – ikke er tilfældet. For vi kan se, at den prisstigning, der har været som følge af inflationen og stigende energipriser i Danmark, ikke afviger fra, hvad der har været i andre europæiske lande. Det her handler om, hvordan vi hjælper. Vi hjælper ved at hjælpe pensionister målrettet, vi hjælper dem, der har de største medicinudgifter og andre med de 2,4 mia. kr., som vi har sat af til hjælp her i 2023 med det ene formål at hjælpe dem, som har de største problemer som følge af den stigende inflation, som vi er enige i er et problem.

Hr. Pelle Dragsted har en anden måde, som han ønsker at hjælpe på – og det er helt fair – men jeg synes, at der mangler en anerkendelse af, at man eksempelvis giver folkepensionister, der modtager ældrecheck nu her i 2023, 5.000 skattefri kroner.

Kl. 13:35

Fjerde næstformand (Karina Adsbøl):

Så er det spørgeren.

Kl. 13:35

Pelle Dragsted (EL):

Det anerkender jeg fuldstændig. Det synes jeg er godt. Det ændrer bare ikke på det, som det her spørgsmål handler om, nemlig at der sidder nogen derude stadig væk i fødevare- og dagligvarebranchen og skummer fløden. Jeg kunne høre, at ministeren henviste til den undersøgelse, som Konkurrence- og Forbrugerstyrelsen har lavet. Så vil jeg bare citere, hvad en ekspert på området, Henning Otte Hansen, skrev som kommentar til den rapport:

»Ud fra de offentlige tal, de har brugt, kan man ikke sige ret meget. Man kommer ikke nok i dybden til hverken at kunne frikende eller mistænke nogen for at have overnaturlige avancer.«  

Og videre: Det er unaturligt høje priser, tror jeg, der et eller andet sted i værdikæden. Vi har nu haft 8-9 måneder med prisfald på de globale råvaremarkeder, men vi har ikke oplevet nogen prisfald længere fremme i værdikæden.

Det er lige præcis det samme, man oplever i andre europæiske lande, og der handler man på det. Man sidder ikke og venter, mens en branche skummer fløden på at have hånden dybt nede i lommerne på borgerne.

Kl. 13:36

Fjerde næstformand (Karina Adsbøl):

Ministeren for et afsluttende svar.

Kl. 13:36

Erhvervsministeren (Morten Bødskov):

Man kan selvfølgelig bruge en hel masse kampretorik på det her, og det er jo helt forståeligt, at det skal de her onsdagsspørgsmål selvfølgelig også nogle gange udvikle sig til. Det er jeg lidt ked af i den her sammenhæng, ikke mindst fordi det jo simpelt hen ikke passer, at der ikke sker noget. Altså, vi har en stor, kraftig Konkurrence- og Forbrugerstyrelsen, som sidder og kigger lige nøjagtig på det her, som laver undersøgelser, og som efter aftale med det forum, der nu er nedsat til at kigge på forbrugerpriserne, ser, om der er noget mere strukturelt galt her. Den undersøgelse, der er lavet, er lavet med det formål at se, om der var noget i Danmark, der afveg fra, hvad der var set i andre lande. Det er ikke tilfældet.

Hvad har vi så gjort? Ja, vi har brugt 2,4 mia. kr. på at hjælpe de familier, som er hårdest ramt. Det er desværre en aftale, som Enhedslisten ikke var med i – det er jeg ked af, for tidligere aftaler, vi har lavet, har Enhedslisten været med i. Jeg forstår ikke, at man ikke trods alt har valgt bare at være med i det, hvor man eksempelvis hjælper pensionister, der får ældrecheck, og dem, som har de højeste medicinudgifter.

Kl. 13:37

Fjerde næstformand (Karina Adsbøl):

Spørgsmålet er afsluttet. Tak til ministeren og til spørgeren.

Vi går videre til det næste spørgsmål, som er til beskæftigelsesministeren af hr. Nick Zimmermann fra Dansk Folkeparti.

Kl. 13:37

Spm. nr. S 464

5) Til beskæftigelsesministeren af:

Nick Zimmermann (DF):

Mener ministeren, at danske skatteydere skal gøre imamstuderende mordere på den lukkede retspsykiatriske afdeling til millionærer, som så vidt ses er tilfældet med Saad Gmar, som altså har fået lov til at beholde sin førtidspension under sin anbringelsesdom?

Skriftlig begrundelse

Der henvises til justitsministerens svar på REU alm. del – spørgsmål nr. 342 (2022-23, 2. samling), som beskæftigelsesministeren har leveret bidrag til.

Fjerde næstformand (Karina Adsbøl):

Værsgo til oplæsning af spørgsmålet.

Kl. 13:37

Nick Zimmermann (DF):

Tak. Mener ministeren, at danske skatteydere skal gøre imamstuderende mordere på den lukkede retspsykiatriske afdeling til millionærer, som så vidt ses er tilfældet med Saad Gmar, som altså har fået lov til at beholde sin førtidspension under sin anbringelsesdom?

Kl. 13:38

Fjerde næstformand (Karina Adsbøl):

Ministeren.

Kl. 13:38

Beskæftigelsesministeren (Ane Halsboe-Jørgensen):

Tak for spørgsmålet. Jeg kan jo som minister ikke stå her og forholde mig til enkeltsager, men jeg kan meget klart på det mere principielle plan sige, at nej, jeg mener absolut ikke, at det er det, der er meningen. Jeg blev også noget overrasket over, hvad det er, der ligger inde bag det her spørgsmål.

Reglerne er sådan, at hvis man er varetægtsfængslet eller afsoner i et almindeligt fængsel, stopper udbetalingen af førtidspensionen, indtil du er ude af fængslet igen. Det er ikke gældende i retspsykiatrien, og derfor har vi den her situation. Det kan jeg godt forstå virker uretfærdigt og også urimeligt, og det kan jeg også godt mærke det gør på mig selv. Når man kommer i fængsel, er det helt rimeligt, at de her ting ophører, og derfor synes jeg også, vi skal have set på, om det samme ikke skal gøre sig gældende, selv om man afsoner inden for retspsykiatrien. Det arbejde har jeg sat gang i efter at være blevet bekendt med den her sag, og det kommer jeg til at følge tæt.

Kl. 13:39

Fjerde næstformand (Karina Adsbøl):

Spørgeren.

Kl. 13:39

Nick Zimmermann (DF):

Men altså, prøv lige at høre her. Ministeren og regeringen er da nødt til at gøre noget ved det her. På 20 år har den her dobbeltmorder kostet den danske statskasse 25 mio. kr., og så står ministeren her og siger, at man måske vil se på det. Hvad kan danskerne bruge det til? Skal han så være her 20 år mere, hvor vi skal bruge yderligere 25 mio. kr. på, at han kan have det godt? Det synes jeg simpelt hen er fuldstændig hen i vejret. Vi taler altså også om en mand, som har boet her i 20 år, men alligevel i retten skulle have en arabisk tolk på. Det skal danskerne også betale for. Regeringen er simpelt hen nødt til at få styr på den her sag og hurtigst muligt få den her mand ud af landet. Og mens vi venter på, at han ryger ud af landet, skal han naturligvis have fjernet sin førtidspension. Det er klart!

Kl. 13:40

Fjerde næstformand (Karina Adsbøl):

Ministeren.

Kl. 13:40

Beskæftigelsesministeren (Ane Halsboe-Jørgensen):

Jeg deler til fulde frustrationen, og jeg vil også meget klart tilkendegive, at nej, det er ikke et spørgsmål om, om vi måske skal have set på det. Jeg har sat gang i at få set på det, for jeg vil se en løsning foran mig på, hvordan vi kan gøre det her anderledes i fremtiden. Hvor lang tid det tager, og hvad det falder ud til, vil jeg ikke foregribe, for der er masser af jura i det, men jeg kan i hvert fald gøre meget klart, at den politiske intention er, at det her bliver anderledes i fremtiden.

Kl. 13:40

Fjerde næstformand (Karina Adsbøl):

Spørgeren.

Kl. 13:40

Nick Zimmermann (DF):

Okay. Så kan det være, at ministeren, mens vi danske skatteydere pænt skal vente på at få et godt svar, kan fortælle, om der er andre udenlandske kriminelle mordere, som vi også har gjort til millionærer, mens vi venter på, at regeringen finder ud af, hvad regeringen vil gøre lige i den her sag.

Kl. 13:40

Fjerde næstformand (Karina Adsbøl):

Ministeren.

Kl. 13:40

Beskæftigelsesministeren (Ane Halsboe-Jørgensen):

Det helt konkrete, om der er andre mordere, vi har gjort til millionærer, kan jeg ikke svare på. Men jeg kan oplyse, at der i 2021 var 513 personer, som enten var varetægtsfængslet eller var indlagt i retspsykiatrien som en del af en behandlings- og anbringelsesdom, og ud af dem modtog 158 førtidspension. Jeg kan samtidig oplyse, at den gennemsnitlige varighed af de her indlæggelser var 9 måneder. Det er fakta, og det er jo så noget af det, vi prøver at kulegrave i forhold til at kunne gøre det anderledes i fremtiden.

Kl. 13:41

Fjerde næstformand (Karina Adsbøl):

Spørgeren.

Kl. 13:41

Nick Zimmermann (DF):

Men hør lige her: På 20 år i Danmark har den her dobbeltmorder kostet de danske skatteydere 25 mio. kr. Han sidder og får en førtidspension, til trods for at han har slået to danskere ihjel. Det er da fuldstændig sindssygt, at regeringen nøler sådan i den her sag. Kom da i gang! Vi må da se noget handling.

Kl. 13:41

Fjerde næstformand (Karina Adsbøl):

Ministeren.

Kl. 13:41

Beskæftigelsesministeren (Ane Halsboe-Jørgensen):

Som jeg er orienteret – og nu skal jeg jo ikke her stå og sagsbehandle enkeltsager – er det også et spørgsmål om, at der lå en udvisningsdom, der ikke kan eksekveres. Det, der er vigtigt for mig, er, at vi får noget ret og rimelighed ind i det, og derfor har jeg sat gang i at se på: Hvis man kan blive frataget sin førtidspension, mens man er i fængsel, skal det samme så ikke også kunne gælde i retspsykiatrien, herunder i forhold til den konkrete sag, som spørgeren henviser til?

Kl. 13:42

Fjerde næstformand (Karina Adsbøl):

Tak. Spørgsmålet er afsluttet. Og formanden vil gerne rose ministeren og spørgeren for at overholde taletiden. Det er virkelig flot.

Så går vi videre til det næste spørgsmål, som er til børne- og undervisningsministeren af fru Marlene Harpsøe, Danmarksdemokraterne.

Kl. 13:43

Spm. nr. S 429

6) Til børne- og undervisningsministeren af:

Marlene Harpsøe (DD):

Hvad er ministerens holdning til, at erhvervsskolen U/NORD lukker hhx, htx og eud business i Helsingør, hvilket går imod regeringens ambitioner om at styrke erhvervsskolerne, og hvad agter ministeren i den forbindelse at foretage sig for at sikre de unge gode muligheder for at tage en ungdomsuddannelse i Helsingør og i resten af Danmark?

Fjerde næstformand (Karina Adsbøl):

Værsgo til fru Marlene Harpsøe, Danmarksdemokraterne, til oplæsning af spørgsmålet.

Kl. 13:43

Marlene Harpsøe (DD):

Mange tak. Hvad er ministerens holdning til, at erhvervsskolen U/NORD lukker hhx, htx og eud business i Helsingør, hvilket går imod regeringens ambitioner om at styrke erhvervsskolerne, og hvad agter ministeren i den forbindelse at foretage sig for at sikre de unge gode muligheder for at tage en ungdomsuddannelse i Helsingør og i resten af Danmark?

Kl. 13:43

Fjerde næstformand (Karina Adsbøl):

Ministeren.

Kl. 13:43

Børne- og undervisningsministeren (Mattias Tesfaye):

Tak for spørgsmålet. Det bekymrer mig, at U/NORD har besluttet at nedlægge htx og stoppe optaget på hhx og det merkantile grundforløb, for vi skylder de unge gode muligheder for uddannelse, uanset hvor de bor. Men som selvejende institution kan U/NORD selv træffe beslutning om, hvilke uddannelser de vil udbyde, og det er regionerne, i det her tilfælde Region Hovedstaden, der har den koordinerende rolle i forhold til at sikre sammenhæng i udbuddet af ungdomsuddannelser.

Uddannelsesinstitutionerne skal samarbejde med regionen og hinanden om den her koordinering, så de sikrer sammenhæng i uddannelsessystemet, og så vores uddannelsespolitiske mål opfyldes, og lige netop det ansvar har jeg sendt et brev til U/NORD, Helsingør Gymnasium, Helsingør Kommune og Regionen Hovedstaden om. Jeg har opfordret dem til, at de sammen finder en løsning, der giver de bedste uddannelsesmuligheder for unge i og omkring Helsingør. Jeg har samtidig tilbudt, at Styrelsen for Undervisning og Kvalitet kan bistå med rådgivning.

Jeg vil godt understrege, at det er en mærkesag for regeringen at sikre, at flere tager en uddannelse, og her spiller den geografiske uddannelsesdækning en rolle, og jeg forventer, at U/NORD, Helsingør Gymnasium, Helsingør Kommune og Region Hovedstaden tager ansvaret på sig og finder en løsning, så der også i Helsingør er et bredt udvalg af uddannelser. Tak for ordet.

Kl. 13:44

Fjerde næstformand (Karina Adsbøl):

Spørgeren. Jeg får lige at vide, at der er meget uro i salen. Så hvis man skal tale, må man gerne gå ud bagved.

Værsgo til spørgeren.

Kl. 13:44

Marlene Harpsøe (DD):

Først vil jeg sige tak til ministeren for at komme herned i salen og svare på et så vigtigt spørgsmål, som at vi sikrer nogle gode uddannelsesmuligheder rundtomkring i hele Danmark. Det skal jo ikke være nogen hemmelighed, at også som lokalt valgt i Nordsjælland ligger det mig utrolig meget på sinde, at de også i Helsingør, hvor ret mange unge står uden for uddannelsessystemet og uden for jobmarkedet, ikke har et job, kan få god adgang til rent faktisk at tage en uddannelse. Det er jo det, jeg hører ligger regeringen på sinde.

Nu er Helsingør Gymnasium sådan set også kommet med et helt konkret tilbud, nemlig at de gerne vil huse både hhx og htx for at sikre, at der rent faktisk også er udbud af lige præcis de her uddannelser i Helsingør fremadrettet. Så der vil jeg da gerne høre ministeren om, hvad ministeren lige præcis tænker om Helsingør Gymnasiums tilbud. Er ministeren villig til at give Helsingør Gymnasium den her dispensation, så de rent faktisk kan fortsætte tilbuddet om i hvert fald to af de tre uddannelser lokalt i Helsingør?

Kl. 13:46

Fjerde næstformand (Karina Adsbøl):

Ministeren.

Kl. 13:46

Børne- og undervisningsministeren (Mattias Tesfaye):

Man kan sådan set sagtens forestille sig, at man har et alment gymnasium et sted, og at der samme sted er et teknisk gymnasium og et handelsgymnasium, altså på samme skole. Det kan også sagtens indrettes sådan, at det er erhvervsskolen, som har det pædagogiske ansvar for undervisningen, altså som bærer ansvaret, men at det rent geografisk er placeret et sted, hvor der er alment gymnasium. Jeg tror ikke, at de unge går så meget op i, hvilken institution og hvilken institutionsstruktur de er en del af; de er jo interesseret i, hvor skolen ligger, om det er et godt ungdomsmiljø, og om det er en god uddannelse. Så man kan godt udbyde handelsgymnasierne. Der er nogle regler om, at man samtidig skal udbyde nogle erhvervsuddannelser, men det fungerer flere steder i landet, og hvis man kan lave løsninger i Nordsjælland, som alle er tilfredse med, så synes jeg, det kunne være rigtig godt. For selv om jeg ikke selv synes, der er langt fra Hillerød til Helsingør, er der det måske, hvis man er 17, 18, 19 år.

Kl. 13:47

Fjerde næstformand (Karina Adsbøl):

Spørgeren.

Kl. 13:47

Marlene Harpsøe (DD):

Jeg er da rigtig glad for, at ministeren tilkendegiver her, at ministeren rent faktisk er villig til at se på nogle gode lokale løsninger, så vi rent faktisk kan bibeholde vores uddannelser også lokalt.

Noget andet, jeg gerne vil tage op i den forbindelse, er, at det gerne skulle være unødvendigt for erhvervsskolen overhovedet at lukke ned for aktiviteter, men erhvervsskolerne mangler jo akut midler. Og jeg kan se, at regeringen ikke har fremsat nogen som helst forslag til at give midler til erhvervsuddannelserne, i hvert fald ikke i det nuværende finanslovsforslag. Så hvad vil regeringen gøre på den korte bane for at sikre, at de her erhvervsuddannelser rent faktisk får flere midler?

Kl. 13:47

Fjerde næstformand (Karina Adsbøl):

Ministeren.

Kl. 13:47

Børne- og undervisningsministeren (Mattias Tesfaye):

Folketinget behandler jo nu en finanslov, som ud over den normale økonomi til erhvervsuddannelserne også viderefører de kvalitetspuljer, der har været afsat tidligere, og som også foreslår, at det særlige tilskud, der udbetales til erhvervsskoler, der ligger uden for de største byer, hæves endda ret markant. Men det egentlige problem handler jo om, at der er for få unge, og når der er færre unge, kommer der også færre taxameterkroner, og så kommer skolerne i økonomiske problemer. Nu trak jeg bare lige selv tallene for Helsingør ud og kan se, at andelen af unge i Helsingør, der søger ind på gymnasiet, er steget fra 174 i 2019 til 233 sidste år. Det er en ret kraftig stigning i antallet af dem, der søger ind på det almene gymnasium, og der er en tilsvarende reduktion i antallet af dem, der søger ind andre steder. Det er det, der er den egentlige diskussion – hvordan vi kan få bredt uddannelsesudvalget ud, så alle ikke løber ind ad den samme dør.

Kl. 13:48

Fjerde næstformand (Karina Adsbøl):

Spørgeren.

Kl. 13:48

Marlene Harpsøe (DD):

Det er vi helt enige i, men til det vil jeg sige, at det også bare er nødvendigt at sikre sig, at der er nogle gode lokale uddannelsestilbud. Hvis de rykker til Hillerød eller andre steder, bliver det sværere for de unge at tage de her uddannelser.

Vi har jo i Danmarksdemokraterne i vores finanslovsforslag fremlagt en akutpakke til erhvervsskolerne på 100 mio. kr. Det er penge lige nu og her. Regeringen har nogle fugle på taget i en kandidatuddannelsesreform, hvor de måske vil finde nogle penge til de her skoler i år 2028 og 2029. Det kan de her skoler jo ikke vente på. Så hvad vil regeringen gøre lige nu og her, på den korte bane, så vi rent faktisk sikrer, at erhvervsskolerne kan lave nogle gode tilbud, både lokalt i Helsingør, men også i andre dele af Danmark?

Kl. 13:49

Fjerde næstformand (Karina Adsbøl):

Ministeren.

Kl. 13:49

Børne- og undervisningsministeren (Mattias Tesfaye):

Jeg har godt hørt om udkastet til finanslov fra Danmarksdemokraterne, som er et af de partier i Folketinget, der faktisk har sat sig ned og udarbejdet et udkast til finanslov – ros for det. Jeg er rigtig glad for den prioritet og den interesse, der er omkring erhvervsuddannelserne. Og vi kommer ikke til at vente til 2028 eller 2029, før der vil blive prioriteret ekstra ressourcer til erhvervsuddannelsesområdet. Det skal ske inden da. Og det første område, jeg forestiller mig vi skal tage fat i, er social- og sundhedsuddannelserne, som jo udbydes på en lang række social- og sundhedsskoler i hele landet, og som egentlig er rimelig succesfulde og tiltrækker mange, men hvor vi har brug for at få uddannet mange flere, hvis vores hjemmepleje og vores ældrecentre skal hænge sammen.

Kl. 13:50

Fjerde næstformand (Karina Adsbøl):

Tak for det. Spørgsmålet er afsluttet. Tak til ministeren, og tak til spørgeren.

Vi går videre til det næste spørgsmål, som er til udlændinge- og integrationsministeren af fru Mette Thiesen, Dansk Folkeparti.

Kl. 13:50

Spm. nr. S 422

7) Til udlændinge- og integrationsministeren af:

Mette Thiesen (DF):

Hvad er ministerens holdning til den hverdagsterror, der dagligt udføres af uintegrerede udlændinge, og er ministeren tilfreds med udviklingen, hvor fremtiden for danske børn og unge – og danskerne generelt – er udfordret, når vi igen og igen kan læse om uintegrerede udlændinge med dominerende adfærd og deres overfald på danskerne, eller mener ministeren, at det er på tide at rydde op efter flere årtiers totalt forfejlet udlændingepolitik?



Skriftlig begrundelse

Der kan eksempelvis henvises til artiklen »13-årig tævet og frarøvet drikkedunk« bragt den 14. marts 2023 på Ekstra Bladets hjemmeside.

Fjerde næstformand (Karina Adsbøl):

Værsgo for oplæsning af spørgsmålet.

Kl. 13:50

Mette Thiesen (DF):

Tusind tak. Hvad er ministerens holdning til den hverdagsterror, der dagligt udføres af uintegrerede udlændinge, og er ministeren tilfreds med udviklingen, hvor fremtiden for danske børn og unge – og danskerne helt generelt – er udfordret, når vi igen og igen kan læse om uintegrerede udlændinge med dominerende adfærd og deres overfald på danskerne, eller mener ministeren, at det simpelt hen er på tide at rydde op efter årtiers forfejlet udlændingepolitik?

Kl. 13:50

Fjerde næstformand (Karina Adsbøl):

Ministeren.

Kl. 13:50

Udlændinge- og integrationsministeren (Kaare Dybvad Bek):

Tak for det spørgsmål. Jeg kender selvfølgelig ikke sagerne i detaljer, men jeg vil sige, at der generelt stadig er integrationsproblemer i Danmark, og det handler selvfølgelig især om unge mænd og drenge, som har indvandrerbaggrund, og som ikke deler det værdisæt, som vi i Danmark bygger vores samfund på.

Jeg tror, at en væsentlig del af det, vi skal gøre for at modvirke den hverdagsterror, som spørgeren spørger til, er for det første at føre en stram udlændingepolitik, hvor der er styr på, hvor mange der kommer til Danmark. Jeg vil give spørgeren ret i, at der måske i nogle årtier har været en sløset udlændingepolitik, men jeg vil da nok mene, at vi i hvert fald inden for de sidste år har fået noget bedre styr på det. Det er der heldigvis bred opbakning til i Folketinget, og selvfølgelig er forudsætningen for, at man overhovedet har en mulighed for at gøre noget, at der ikke kommer mange flere til, hvis værdisæt er så anderledes.

Så for mig at se er det der, det ligger. Det handler om at sørge for, at der er en stram politik, med hensyn til hvem der kommer til landet, og om, at vi sørger for, at dem, der ikke har lov til at være her, bliver sendt ud igen.

Kl. 13:52

Fjerde næstformand (Karina Adsbøl):

Spørgeren.

Kl. 13:52

Mette Thiesen (DF):

Tusind tak. Sådan overordnet set er jeg jo enig med ministeren. Problemet er bare, at ministerens parti og rigtig mange andre partier her i Folketinget, fra Enhedslisten til Danmarksdemokraterne, igen og igen støder på de her konventioner, som man er så bange for at overtræde.

Derfor ser vi jo igen og igen dominansvold mod helt unge, altså hvor unge muslimske mænd beder helt unge skoleelever om at slikke deres sko og udøver vold imod dem, altså skaber utryghed. Jeg sad faktisk lige og læste, lige inden jeg skulle på talerstolen her, om tre voldelige overfald på Kokkedal Station i Nordsjælland af en voldsparat muslimsk mand, hvor man giver en advarsel om udvisning, selv om anklageren egentlig havde haft det som krav, at vedkommende skulle udvises. Altså, hvorfor mener ministeren ikke, at de i langt flere tilfælde skal udvises? De her mennesker skal jo slet ikke være her.

Kl. 13:53

Fjerde næstformand (Karina Adsbøl):

Ministeren.

Kl. 13:53

Udlændinge- og integrationsministeren (Kaare Dybvad Bek):

Det vil jeg give spørgeren fuldstændig ret i. Man læser tit om det i lokalpressen, men det er jo ikke så tit, det kommer til de landsdækkende medier. Jeg har fulgt med i en sag fra Korsør, hvor der er en mand, der på sociale medier har kritiseret islam, og som så bliver overfaldet på et pizzeria. Det er jo frygteligt at læse om, at man ikke kan gå ned og bestille en pizza.

Vi står på konventionerne, fordi det er den ramme, vi samarbejder med andre lande om. Det betyder ikke, at vi ikke kan skærpe muligheden for at udvise. Det leder jeg konstant efter, og hvis der er nogen huller i lovgivningen, vil jeg også meget gerne høre om det fra spørgeren eller andre. Jeg gør alt, hvad jeg kan, for at sikre, at vi kan få så mange smidt ud som muligt, men inden for konventionernes rammer.

Kl. 13:53

Fjerde næstformand (Karina Adsbøl):

Spørgeren.

Kl. 13:53

Mette Thiesen (DF):

Der stiller vi jo os lidt anderledes i Dansk Folkeparti. Vi sætter danskernes sikkerhed og tryghed højere end forældede konventioner, og vi er sådan set fløjtende ligeglade med, om folk eksempelvis bliver statsløse. Altså, hvis de har brudt den kontrakt, de ligesom har indgået ved at komme til Danmark, og nydt den store tillid, som danskerne har vist dem, og vil have mulighed for at leve i vores dejlige land, men begår vold og kriminalitet, skaber utryghed osv. og får en dom, så skal de selvfølgelig udvises. Det sker desværre for sjældent, og derfor kunne jeg egentlig også godt tænke mig at spørge om noget. Nu siger ministeren det her med »inden for konventionernes rammer«, men hvor meget mere kan man overhovedet stramme inden for de konventioner?

Kl. 13:54

Fjerde næstformand (Karina Adsbøl):

Ministeren.

Kl. 13:54

Udlændinge- og integrationsministeren (Kaare Dybvad Bek):

Jeg tror, at i forhold til udvisninger er der nogle muligheder for at stramme, som vi sidder og kigger på konkret. Nu er det måske lidt tidligt sådan at løfte sløret for det, men det er klart, at det jo ikke er tusindvis flere udvisninger, man kan lave, men jeg mener, at der er nogle steder, hvor man godt kan lave flere. Det skal selvfølgelig vejes op imod, hvor mange politiressourcer og anklagemyndighedsressourcer man bruger på at gennemgå de sager for at kunne løfte de påstande.

Men jeg mener, der er plads til at stramme noget mere, men det er klart, at hvis man virkelig vil have mange flere ud – som i tusindvis eller hundredvis flere – så tror jeg ikke, at man kommer uden om, at det er meget svært at gøre inden for vores konventioner.

Kl. 13:54

Fjerde næstformand (Karina Adsbøl):

Spørgeren.

Kl. 13:54

Mette Thiesen (DF):

I Dansk Folkeparti er vi i hvert fald overhovedet ikke bange for at træde nogen konventioner over tæerne, hvis man kan sige det sådan. Vi vil sådan set bare gerne sikre det Danmark, som vi elsker, også til de kommende generationer.

Jeg synes helt grundlæggende set, at man fuldstændig svigter de mange unge mennesker, som i dag desværre skal leve med de store konsekvenser, som den her forfejlede udlændingepolitik har ført med sig. Jeg synes også, at det er bedrøveligt, at man heller ikke i langt højere grad fratager statsborgerskabet fra dømte udlændinge, altså udlændinge, der har fået tildelt dansk statsborgerskab ved lov, og som så begår kriminalitet og eksempelvis får en ubetinget frihedsstraf. Hvorfor fratager man så ikke statsborgerskabet fra dem og smider dem ud? Vi skal simpelt hen have ryddet op i det her. Det skylder vi altså vores børn.

Kl. 13:55

Fjerde næstformand (Karina Adsbøl):

Ministeren.

Kl. 13:55

Udlændinge- og integrationsministeren (Kaare Dybvad Bek):

Jeg er enig i, at der skal være den mulighed, at hvis man har fået tildelt indfødsret, skal man kunne fratages den igen. Det har vi gjort i 14 sager med IS-krigere i Syrien. Desværre – eller det er jo sådan, som det er – har Højesteret dømt i den ene sag, men det er i hvert fald sådan, at flere af dem er på vej igennem retssystemet, og det kan man jo sagtens kigge på: Kunne man også gøre det andre steder, eksempelvis for bandekriminelle? Det synes jeg er en relevant diskussion.

Kl. 13:56

Fjerde næstformand (Karina Adsbøl):

Tak til ministeren og spørgeren. Spørgsmålet er afsluttet.

Vi går videre til det næste spørgsmål til udlændinge- og integrationsministeren af hr. Morten Messerschmidt fra Dansk Folkeparti.

Kl. 13:56

Spm. nr. S 458

8) Til udlændinge- og integrationsministeren af:

Morten Messerschmidt (DF):

Hvad mener ministeren at det siger om indfødsretsaftalen, når flere af de udlændinge, der i forrige uge fik indfødsret, har et generalieblad, som ministeren er så bange for kommer til offentlighedens kendskab, at han er villig til at true med straffeloven over for en af Folketinget valgt udvalgsformand?

Fjerde næstformand (Karina Adsbøl):

Værsgo for oplæsning af spørgsmålet.

Kl. 13:56

Morten Messerschmidt (DF):

Tak, formand. Hvad mener ministeren at det siger om indfødsretsaftalen, når flere af de udlændinge, der i forrige uge fik indfødsret, har et generalieblad, som ministeren er så bange for kommer til offentlighedens kendskab, at han er villig til at true med straffeloven over for en af Folketinget valgt udvalgsformand?

Kl. 13:56

Fjerde næstformand (Karina Adsbøl):

Ministeren.

Kl. 13:56

Udlændinge- og integrationsministeren (Kaare Dybvad Bek):

Som spørgeren ved, fremgår de nuværende retningslinjer for tildeling af dansk statsborgerskab af indfødsretsaftalen fra 2021. Der stilles strenge krav til ansøgerne, bl.a. stilles der et strengt vandelskrav. Har man fået en ubetinget eller betinget fængselsstraf, er det udelukket. Det mener jeg er fornuftigt, og det er vigtigt for mig, at man holder fast i de strenge krav.

Indfødsretsaftalen indeholder også en, synes jeg, hensigtsmæssig mulighed for, at en ansøger, der ikke opfylder alle betingelser, i visse tilfælde kan blive forelagt for Indfødsretsudvalget. Udvalget kan så tage konkret stilling til, om nogle forhold hos den konkrete ansøger gør, at ansøgeren skal meddeles dispensation, det vil sige, at den pågældende skal optages på et lovforslag om indfødsretsmeddelelse, selv om en eller flere betingelser ikke er opfyldt.

Udvalgsarbejdet foregår i almindelighed i fortrolighed, ligesom de personoplysninger, der oversendes om en ansøger, normalt oversendes fortroligt til udvalget. Det er min holdning, at en person, der ansøger om dansk statsborgerskab, ikke skal være tjent med, at private oplysninger om den pågældende bliver delt i offentligheden. Det gælder også i sager om dispensation, som behandles i udvalget, hvor der bl.a. kan være tale om fortrolige oplysninger om personen.

Så jeg synes, det er vigtigt, at både udvalgets arbejde og ansøgernes personlige oplysninger beskyttes. Det tror jeg egentlig ikke er så kontroversielt, og jeg håber, at udvalget også vil arbejde for at sikre det fremadrettet.

Kl. 13:57

Fjerde næstformand (Karina Adsbøl):

Spørgeren.

Kl. 13:57

Morten Messerschmidt (DF):

Det var et udmærket svar, men desværre ikke på det spørgsmål, der blev stillet. Jeg ved ikke, om det er, fordi ministeren finder spørgsmålet besværligt at besvare, eller om det måske bare er, fordi han har for travlt til selv at skrive det svar, han så ville læse op.

Men det, jeg spørger til, er: Hvad mener ministeren om, at den indfødsretsaftale fra hans ministerium, som et bredt flertal i Folketinget fra den yderste venstrefløj til Danmarksdemokraterne jo helt rigtigt, som han siger, bakker op om, muliggør, ja, skaber situationer, hvor der gives indfødsret til udlændinge med et generalieblad, der tilsyneladende er af en sådan karakter, at ministeren, når det så – fordi vi jo heldigvis har åbenhed i lovgivningsprocessen – kommer til offentlighedens kendskab, føler sig kaldet til at true formanden for Indfødsretsudvalget med straffelovsanmærkninger?

Det er jo det, der er sagen. Altså, ministeren må jo være så pinligt berørt over de mennesker, der er kommet med på det. Han har jo også fået pillet nogle af det oprindelige forslag, som han har fremsat, så lidt selverkendelse er der dog alligevel ovre i systemet. Men altså, han må være pinligt berørt over, at vi har en formand for Folketingets Indfødsretsudvalg, som naturligvis – når man sammenholder ændringsforslag med lovforslag – med navns nævnelse gør opmærksom på typer, der på Facebook bakker op om Grimhøjmoskeen, organisationer, der hedder Muc Aarhus, Wakf Aarhus, Mufti Menk osv., altså dybt islamistiske organisationer, hvilket selvfølgelig skal kunne komme til offentlighedens kendskab. Ministerens svar er så at true med straffelovsreaktioner over for det pågældende udvalg, og det må ministeren jo gerne, selv om det selvfølgelig er en injurie at påstå, at folk har begået noget ulovligt, når de ikke har det. Det er sådan set en pligt for Folketingets medlemmer at agere inden for offentlighedsrammerne.

Men spørgsmålet er: Hvad mener ministeren det siger om indfødsretsaftalen, at der er den slags mennesker på hans indfødsretslov?

Kl. 13:59

Fjerde næstformand (Karina Adsbøl):

Ministeren.

Kl. 13:59

Udlændinge- og integrationsministeren (Kaare Dybvad Bek):

Jamen først vil jeg sige, at jeg ikke har truet nogen konkrete personer med noget. Men jeg vil sige det sådan, at jeg godt forstår, at Dansk Folkepartis formand gerne vil tale udenom her, for i det sidste indfødsretslovforslag var det cirka en fjerdedel af dem, der var på det, som kom fra MENAP-landene, mens det dengang, hvor Dansk Folkeparti havde magt over tingene, i 00'erne, jo var 80 pct., 90 pct. af dem, der var på lovforslagene, som var fra Mellemøsten og Nordafrika. Så jeg forstår godt, at man vil henlede opmærksomheden på nogle andre ting, på nogle processpørgsmål, og om man nu har skrevet det i den rigtige tone og andre ting.

For det, det handler om, er jo grundlæggende, at med hensyn til det, der er essensen i det, nemlig hvem der får indfødsret i Danmark, har vi langt bedre styr på det i den her regering, end man havde det i de regeringer, som Dansk Folkeparti har stået bag.

Kl. 14:00

Fjerde næstformand (Karina Adsbøl):

Spørgeren.

Kl. 14:00

Morten Messerschmidt (DF):

Jeg tror, det er for meget at sige, at Dansk Folkeparti har stået bag udlændingepolitikken. Vi har nok siden 1995 været en dissident i forhold til udlændingepolitikken, bl.a. i ønsket om et opgør med de internationale konventioner, som ministeren og hans regering vist tilbeder som det 11. bud.

Altså, vi ønsker et fuldstændig andet regime, hvor man jo netop deler ansøgerne op med de muslimske i én lov, som jeg ikke tror jeg vil overraske nogen ved at sige at vi med al sandsynlighed nok vil stemme nej tak til, og dem, der kommer fra den vestlige verden, i en anden lov.

Men det er jo ikke mig, der taler udenom. Det er ministeren, der ikke vil vedstå sig, at der er folk med et generalieblad, som han er ikke er stolt af, der kommer på den lov, som ministeren selv er afsender af. Og hvad mener ministeren egentlig så at det siger om hans indfødsretslov?

Kl. 14:01

Fjerde næstformand (Karina Adsbøl):

Ministeren.

Kl. 14:01

Udlændinge- og integrationsministeren (Kaare Dybvad Bek):

Jamen jeg taler ikke udenom. Vi har den laveste andel af folk fra MENAP-landene på det her lovforslag. Jeg er stolt over, at vi er lykkedes med at have et indfødsretsforslag, der afspejler den mangfoldighed af folk, der kommer fra udlandet, og som bor i Danmark, altså at det ikke er som dengang, hvor Dansk Folkeparti havde bestemmende indflydelse på VK-regeringen – VKO-tiden kaldte man det – for hvem kom på lovforslaget dengang? Stort set udelukkende folk fra Mellemøsten og fra Nordafrika. Og hvad for nogle problemer har vi fået med det siden? Og det var, fordi Dansk Folkeparti bakkede op om den regering og lod det køre videre.

Essensen af det her er, hvem der får indfødsret, og hvem der ikke får indfødsret. Så vil man hellere snakke om proces, om man har gjort det på den rigtige måde, og hvad for nogle oplysninger der er i den ene og den anden aftale. Men det, det handler om, er, hvem der kommer på det lovforslag.

Kl. 14:01

Fjerde næstformand (Karina Adsbøl):

Spørgeren.

Kl. 14:01

Morten Messerschmidt (DF):

Ja, lige præcis, men det er jo det, ministeren ikke vil forholde sig til. Altså, når der er folk på det lovforslag, som ministeren fremsætter, der helt åbent på Facebook og andre steder tilkendegiver sympati for salafistiske synspunkter; der er tilknyttet Grimhøjmoskeen; som mener, at folk, der er dybt radikaliserede, skal komme til Danmark som forkyndere osv.; så er det jo ministeren, der har et problem. For ministeren står her og pynter sig med lånte fjer og siger, at alt er i den skønneste orden, og at der ikke er nogen skøre muslimer og islamister osv., men vi kan jo se, at de er på ministerens eget forslag.

Der er det bare, at jeg så nu for sidste gang, tror jeg, prøver at spørge: Hvad mener ministeren egentlig det siger om den indfødsretsaftale, som han administrerer?

Kl. 14:02

Fjerde næstformand (Karina Adsbøl):

Ministeren for et afsluttende svar.

Kl. 14:02

Udlændinge- og integrationsministeren (Kaare Dybvad Bek):

At det er den bedste indfødsretsaftale, der har været i det her Folketing. Den er langt bedre end dengang, hvor Dansk Folkeparti havde bestemmende indflydelse på dansk politik, hvor man lukkede alle mulige mennesker ind, som efterhånden har fået indfødsret, har begået kriminalitet og har lavet alle mulige typer af overtrædelser af det, som er dansk kultur og danske værdier. Det bakkede man op om, det lod man fortsætte.

Nu er der kommet en regering til, som har fået ryddet op i, hvordan tingene foregår, og som har fået lavet en indfødsretsaftale, der gør, at man kun tager folk ind, som ikke har begået grov kriminalitet, som ikke bare er her af den ene eller den anden årsag og så let får statsborgerskab, som man gjorde dengang, Dansk Folkeparti bestemte over tingene.

Kl. 14:03

Fjerde næstformand (Karina Adsbøl):

Tak. Dette spørgsmål er afsluttet.

Men der er endnu et spørgsmål til udlændinge- og integrationsministeren fra Morten Messerschmidt.

Kl. 14:03

Spm. nr. S 459

9) Til udlændinge- og integrationsministeren af:

Morten Messerschmidt (DF):

Hvis ministerens intimiderende fremfærd over for Folketingets Indfødsretsudvalg skal ses som udtryk for, at ministeren i virkeligheden foretrak, at indfødsret blev tildelt i fortrolighed, hvorfor har han så ikke efter grundlovens § 49 begæret forhandlingen om sin indfødsretslov lukket for offentligheden?

Fjerde næstformand (Karina Adsbøl):

Værsgo til oplæsning af spørgsmålet.

Kl. 14:03

Morten Messerschmidt (DF):

Tak, formand. Hvis ministerens intimiderende fremfærd over for Folketingets Indfødsretsudvalg skal ses som udtryk for, at ministeren i virkeligheden foretrak, at indfødsret blev tildelt i fortrolighed, hvorfor har han så ikke efter grundlovens § 49 begæret forhandlingen om sin indfødsretslov lukket for offentligheden?

Kl. 14:03

Fjerde næstformand (Karina Adsbøl):

Ministeren.

Kl. 14:03

Udlændinge- og integrationsministeren (Kaare Dybvad Bek):

Det er Folketinget, som bestemmer, hvordan behandling af lovforslag om indfødsrets meddelelse skal tilrettelægges, men jeg mener faktisk, at lovforslag om indfødsrets meddelelse er egnet til at blive behandlet i fortrolighed, og det er jo meningen med demokratiet, at vores møder her i salen er offentlige. Derfor er grundlovens § 49 også en bestemmelse, som anvendes meget sjældent. Senest blev den anvendt i 1924.

Når det så er sagt, synes jeg, at der er nogle oplysninger om enkeltpersoners forhold, som af respekt for borgerne efter min opfattelse ikke egner sig til at blive fremført i offentligheden. Folketinget har også mulighed for at drøfte sager til fulde i et fortroligt rum i udvalgene, herunder de fortrolige oplysninger om enkeltpersoner, som behandles i Indfødsretsudvalget. Jeg mener også, at den nuværende ordning for Folketingets behandling af dette lovforslag om indfødsrets meddelelse fungerer fint, og jeg har ikke nogen planer om at foreslå, at forhandlinger om lovforslaget fremover skal lukkes for offentligheden, eller at der i øvrigt skal ske ændringer i processen for tildeling af statsborgerskab.

Jeg mener, det er hensigtsmæssigt, at vi har nogle ansøgere, der optages direkte på lovforslaget, fordi de opfylder alle betingelser, og så er der nogle ansøgere, der bliver forelagt Indfødsretsudvalget. Og så bliver der i det fortrolige rum i udvalget taget stilling til, om der i særlige tilfælde skal gives dispensation. Den tilgang indebærer efter min opfattelse, at både udvalgets arbejde og ansøgernes personlige oplysninger beskyttes, og det er også min holdning, at en person, der har ansøgt om dansk statsborgerskab, ikke er tjent med, at private oplysninger bliver delt ud i offentligheden. Det handler også om sager, som behandles i udvalget. Og så vil jeg i øvrigt sige, at jeg ikke er af den opfattelse, at jeg har intimideret hverken formanden for Indfødsretsudvalget eller andre folketingsmedlemmer.

Kl. 14:05

Fjerde næstformand (Karina Adsbøl):

Spørgeren, værsgo.

Kl. 14:05

Morten Messerschmidt (DF):

Jamen så fik vi da én væsentlig erkendelse på bordet. Når ministeren siger, at loven sådan set rammer hensigten ind, og at vi ikke giver statsborgerskab til kriminelle, og at man i øvrigt også skal beskytte ansøgernes persondata, hvordan hænger det så sammen med, at ministeren jo selv har fremsat ændringsforslag til sit eget lovforslag for at tage folk af? Man må gå ud fra, at det så er, fordi det var en fejl eller en forregnelse, at de oprindeligt var kommet på. Og hvorfor stemmer ministeren, eller regeringen, så nej til ændringsforslag nr. 3, som bl.a. handler om en person, der er idømt en betinget fængselsstraf på 14 dage for at udøve trusler mod en anden på livet? Altså, det harmonerer jo ikke rigtig. Det er det ene element i det her.

Det andet element er, hvad offentligheden så egentlig skal have kendskab til. For hvis det ikke havde været for Dansk Folkeparti, og hvis ikke det havde været, fordi Dansk Folkeparti har formandsposten i Indfødsretsudvalget, så er der ingen, der vidste, at Folketinget på ministerens anbefaling har givet indfødsret til en udlænding, som altså har en betinget fængselsstraf for trusler på livet. Der er ikke nogen, der ville vide, at folk, der er dybt infiltreret i salafistiske miljøer omkring Grimhøjmoskéen, nu kan kalde sig danskere, og således i videst muligt omfang er beskyttet mod udvisning og i øvrigt har stemmeret til Folketinget her. Er det den slags informationer, som ministeren finder at danskerne ikke kan håndtere at vide om hans egne lovforslag?

Kl. 14:06

Fjerde næstformand (Karina Adsbøl):

Ministeren.

Kl. 14:06

Udlændinge- og integrationsministeren (Kaare Dybvad Bek):

Jeg mener selvfølgelig, at man skal kunne behandle det, og det er også klart nok, at Indfødsretsudvalget skal have et vist åbent rum for at have den diskussion. Men det er jo ikke sådan, så alle oplysninger, der bliver behandlet her i Folketinget, også tilgår alle folketingsmedlemmer. Vi har et Udvalg for Efterretningstjenesterne og andre steder, hvor det kun er nogle folketingsmedlemmer, som får en information, og så må repræsentanterne for de partier, som sidder der, give en vurdering til resten af deres partier. Og sådan vil det også være i Indfødsretsudvalget. Det er der intet som helst mærkeligt i.

Kl. 14:07

Fjerde næstformand (Karina Adsbøl):

Spørgeren.

Kl. 14:07

Morten Messerschmidt (DF):

Ja, og det tragiske er jo, at der nogle gange er sammenfald mellem dem, der bliver behandlet i Udvalget for Efterretningstjenesterne, og så dem, der ender på indfødsretslovforslag. Men det er jo ikke det, der er pointen – eller det er det måske især, faktisk. Måske er det det, der er pointen, altså at danskerne selvfølgelig skal have mulighed for at kontrollere, når indfødsretsaftalens partier ikke er mand for at løfte opgaven. Altså, de her oplysninger var ikke kommet ud, hvis ikke det havde været for Dansk Folkeparti. Ministeren siger så, at han ikke intimiderer, men jeg ved ikke, hvordan det ellers skal forstås, når man oversender breve med henvisning til straffelovens regler. Hvad er det egentlig, ministeren så forestiller sig man som folketingsmedlem skal gøre? Må man, eller må man ikke, i den her lovproces meddele, når der er ansøgere, som har stærkt salafistisk sindelag?

Kl. 14:07

Fjerde næstformand (Karina Adsbøl):

Ministeren.

Kl. 14:08

Udlændinge- og integrationsministeren (Kaare Dybvad Bek):

Jeg må sige, at når jeg tænker tilbage på Dansk Folkepartis repræsentanter herinde som hr. Anders Langballe og hr. Søren Krarup, som turde åbent at tage en karsk diskussion om tingets forhold, så fremstår det som nogle epigoner nu, der står for det samme parti og bliver intimideret over, at man tager en åben samtale med dem om fortrolighedsregler. Jeg tror, vi skal passe på med at blive alt for følsomme, i forhold til hvordan vi diskuterer politik. Og jeg ved da også, at Dansk Folkeparti historisk har stået meget på det synspunkt, at man skal kunne diskutere åbent og frisk uden nødvendigvis at være bange for, om der nogen, der tager det for nært.

Kl. 14:08

Fjerde næstformand (Karina Adsbøl):

Spørgeren.

Kl. 14:08

Morten Messerschmidt (DF):

Så det er epigonalt at gøre det gældende over for offentligheden, når ministeren truer et udvalg med straffelovsforseelser, fordi man gør opmærksom på, hvad det er, der står på ministerens eget lovforslag. Så tror jeg bare, at epigonerne forlængst er marcheret ud af ministerens forkontor. Det er jo ikke det, der handler om. Det her handler om, at ministeren prøver at lukke munden på dem i Indfødsretsudvalget – og det er sjovt nok Dansk Folkepartis medlemmer – som rent faktisk vil gøre opmærksom på, hvad det er for nogle folk, ministeren ønsker at give indfødsret.

Kl. 14:09

Fjerde næstformand (Karina Adsbøl):

Ministeren for en afsluttende bemærkning.

Kl. 14:09

Udlændinge- og integrationsministeren (Kaare Dybvad Bek):

Jeg lukker ikke munden på nogen som helst. Jeg er glad for, at der er et sted, hvor man kan diskutere frisk. Men jeg må også være i stand til at gøre opmærksom på, hvad for nogle regler der gælder for fortrolighed i Folketingets udvalg, uden at man skal føle sig krænket over, at der bliver gjort opmærksom på det. Det synes jeg er et minimum i forhold til det, jeg også som minister skal kunne arbejde med. Jeg intimiderer ikke nogen. Jeg oplyser om, hvordan reglerne er. Det synes jeg er helt rimeligt at gøre. Det har ministre gjort før mig. Og hvis man husker tilbage på sidste gang, der blev delt fortrolige informationer fra et folketingsudvalg, så var det sådan set Dansk Folkepartis daværende repræsentant, hr. Martin Henriksen, der sagde, at det var helt rimeligt, at man ikke længere oversendte det, når udvalgets medlemmer ikke kunne lade være med at dele oplysningerne. Så man har jo lidt en forhistorie, man måske også kunne orientere sig i.

Kl. 14:09

Fjerde næstformand (Karina Adsbøl):

Tak. Spørgsmålet er afsluttet. Tak til ministeren, tak til spørgeren.

Det næste spørgsmål er til uddannelses- og forskningsministeren af fru Mette Thiesen fra Dansk Folkeparti.

Kl. 14:10

Spm. nr. S 430

10) Til uddannelses- og forskningsministeren af:

Mette Thiesen (DF):

Mener ministeren, at pædagog- og lærerstuderende skal undervises i, at samfundets normer bør ændres, således at heteroseksualitet ikke længere opfattes som en norm, og mener ministeren, at det er på sin plads, at pædagog- og lærerstuderende bibringes den opfattelse og dermed må antages at videreformidle den opfattelse, at heteroseksualitet, som trods alt betegner over 90 pct. af befolkningens seksualitet, ikke bør være normgivende for samfundet, og at forestillingen om køn er konstrueret, og at det er staten, der aktivt kønner sine borgere og fordeler visse goder og pligter til det ene køn, sådan som det beskrives og opfordres til i de to nye bøger henvendt til henholdsvis pædagog- og læreruddannelsen, »Køn, seksualitet & mangfoldighed«, som bl.a. anvendes på pædagoguddannelserne i Aarhus og Horsens, og »LGBTQ+ i skolen«?

Fjerde næstformand (Karina Adsbøl):

Værsgo til oplæsning af spørgsmålet.

Kl. 14:10

Mette Thiesen (DF):

Tusind tak. Mener ministeren, at pædagog- og lærerstuderende skal undervises i, at samfundets normer bør ændres, således at heteroseksualitet ikke længere opfattes som en norm, og mener ministeren, at det er på sin plads, at pædagog- og lærerstuderende bibringes den opfattelse og dermed må antages at videreformidle den opfattelse, at heteroseksualitet, som trods alt betegner over 90 pct. af befolkningens seksualitet, ikke bør være normgivende for samfundet, og at forestillingen om køn er konstrueret, og at det er staten, der aktivt kønner sine borgere og fordeler visse goder og pligter til det ene køn, sådan som det beskrives og opfordres til i de to nye bøger henvendt til henholdsvis pædagog- og læreruddannelsen, »Køn, seksualitet & mangfoldighed«, som bl.a. anvendes på pædagoguddannelserne i Aarhus og Horsens, og »LGBTQ+ i skolen«?

Kl. 14:11

Fjerde næstformand (Karina Adsbøl):

Ministeren.

Kl. 14:11

Uddannelses- og forskningsministeren (Christina Egelund):

Tak for det, og tak for spørgsmålet. Som jeg hører spørgeren – og så må spørgeren jo rette mig, hvis jeg tager fejl – så handler spørgsmålet her især om, hvorvidt noget specifikt undervisningsmateriale på pædagog- og læreruddannelserne bibringer en fra spørgerens synspunkt forkert forståelse af køn og seksualitet. Jeg kender ikke de specifikke undervisningsbøger, som der henvises til. Det er ikke Uddannelses- og Forskningsministeriet, og det er heller ikke mig som minister eller andre statslige aktører, som godkender undervisningsmaterialet på de videregående uddannelser. Det er professionshøjskolerne, der har ansvaret for den konkrete tilrettelæggelse af undervisningen, herunder valget af undervisningsmateriale – og heldigvis er det sådan. Vi politikere har i stedet ansvaret for at udstikke de bredere rammer, formål og struktur, for vores uddannelser, og i dette tilfælde er det pædagog- og læreruddannelsen.

Jeg vil derfor heller ikke forholde mig til en konkret undervisningsbog fra et modul på uddannelserne, for jeg mener simpelt hen ikke, at det er en politisk opgave. Som jeg ser det, er det en af pædagogens fornemste opgaver at kunne skabe inkluderende fællesskaber, hvor det enkelte barn, den enkelte unge eller udsatte kan trives og udvikles, og det er læreruddannelsens fornemste opgave at uddanne lærere, der kan skabe trygge læringsrum for alle elever, så de kan trives, udvikle sig og lære det, de skal. Jeg har tillid til, at professionshøjskolerne anvender godt og relevant undervisningsmateriale, som understøtter de formål.

Kl. 14:12

Fjerde næstformand (Karina Adsbøl):

Spørgeren.

Kl. 14:12

Mette Thiesen (DF):

Det har jeg faktisk ikke, når man helt konkret ser de her bøger. Det tyder på, at det mere er en form for politisk manifest, end det egentlig er en lærebog, og der kunne jeg egentlig godt tænke mig at spørge ministeren, om ministeren reelt set mener, at det helt ned i så små børnehøjder, som det jo er i dagtilbud, hvor man arbejder som pædagog, og i øvrigt også for børnene i skolerne, er en opgave at være normbrydere og at lære om, at der er flere køn end to, altså noget, som sådan biologisk faktuelt er forkert. Jeg kan ikke helt forstå, hvorfor ministeren ikke i en eller anden grad mener, at ministeren skal tage stilling til, at man simpelt hen lærer noget, der faktuelt er forkert, på baggrund af en, lad os kalde det en identitetspolitisk og nok også kulturmarxistisk strømning, som desværre er i vores samfund i de her år – altså den her wokebølge. Så jeg bliver faktisk rigtig bekymret på skoleelevers vegne, jeg bliver rigtig bekymret for helt små børn, som på den her måde lidt bliver spændt for en identitetspolitisk vogn. Så det kunne jeg godt tænke mig at ministeren kunne svare på.

Så må ministeren også svare helt grundlæggende på, om ministeren mener, at der er flere køn end to. For det er der ikke – der er to køn. Nu er jeg selv skolelærer, og når man er skolelærer, skal man undervise i det faktuelle, man skal ikke undervise i alt muligt, der måske engang kunne være, eller fordi nogen måske synes et eller andet. Man skal undervise i det, der er faktuelt, og der er altså to køn rent biologisk. Den er bare ikke længere.

Jeg kunne godt tænke mig, at ministeren gav en eller anden form for holdningstilkendegivelse, altså om ministeren ikke mener, at det er bekymrende, at vi ser sådan nogle undervisningsmaterialer her på de professionshøjskoler, hvor man skal uddanne pædagoger, der skal tage sig af de allermindste, og så sandelig også de lærere, som skal undervise vores børn i folkeskolen.

Kl. 14:14

Fjerde næstformand (Karina Adsbøl):

Ministeren.

Kl. 14:14

Uddannelses- og forskningsministeren (Christina Egelund):

Altså, som jeg sagde i min indledende besvarelse, så kender jeg ikke de bøger, som der henvises til, og uanset hvor meget man sådan forsøger at lokke mig ind i et eller andet, der handler om identitetspolitik, seksualitetsnormer og wokeagtig debat, vil jeg det simpelt hen ikke, for det er ikke det, det her handler om. Det her handler for mig om – og det kan man jo have et andet perspektiv på – et helt andet princip, som er på spil, nemlig armslængde. Det er ikke en politisk opgave at definere, hvad der skal stå i en lærebog på en videregående uddannelse på en læreanstalt, det er ikke en politisk opgave. Med spørgerens opfølgende spørgsmål bekræftes egentlig min antagelse af, at det i virkeligheden handler om, at der er en bog, hvor der står noget, som spørgeren mener er forkert, og derfor ønsker politisk at påvirke. Men det mener jeg simpelt hen ikke er vores opgave.

Kl. 14:15

Fjerde næstformand (Karina Adsbøl):

Spørgeren.

Kl. 14:15

Mette Thiesen (DF):

Man skulle da også nødig have en holdning som minister! Ironi kan forekomme. Selvfølgelig skal man da have en holdning til, om der er noget, der er faktuelt forkert, og det handler ikke om min holdning. Det er faktuelt forkert. Der findes to biologiske køn, det er fakta. Jeg synes faktisk, det er ret bekymrende. I går havde jeg ministerens kollega sundhedsministeren i samråd om kønsskifte af børn. Der mente sundhedsministeren heller ikke at man skulle tage politisk stilling til det, og nu har vi en uddannelsesminister, som simpelt hen ikke vil tage stilling til, om der undervises i noget faktuelt forkert på pædagoguddannelsen og på læreruddannelsen. Hvorfor vil man ikke det?

Kl. 14:16

Fjerde næstformand (Karina Adsbøl):

Ministeren.

Kl. 14:16

Uddannelses- og forskningsministeren (Christina Egelund):

Fordi jeg synes, der er et princip på spil her, som faktisk er vigtigere, nemlig armslængdeprincippet. Det kan man godt være ligeglad med, og det kan man også være i alle mulige andre henseender, f.eks. når det kommer til kulturpolitik og som i det her tilfælde uddannelsespolitik. Jeg synes, armslængdeprincippet er vigtigt. Jeg synes, at det er enormt vigtigt, at vi også politisk anerkender, at der er grænser for politik, at der er noget, der ligger på vores bord, og noget, der ligger på nogle andres bord. Det her er et tilfælde, som handler om, hvilken beskrivelse der er af kønsnormer i en lærebog. Det er simpelt hen ikke en politisk opgave at tage stilling til det.

Kl. 14:16

Fjerde næstformand (Karina Adsbøl):

Spørgeren.

Kl. 14:16

Mette Thiesen (DF):

Det, man tit oplever på venstrefløjen og i twittersegmentet, er det her med, at de straks tror, at fordi man kritiserer noget eller har en holdning til det, så er det straks noget med, at man synes, at det skal forbydes, og at man går imod armslængdeprincippet og alt muligt andet. Det er jo slet ikke det, det handler om. Det her handler om, at ministeren som politiker og som del af en regering har en holdning til, om det er okay, at man på professionshøjskolerne, hvor vi uddanner pædagoger og lærere – folk, som har med vores børn at gøre – har en form for politisk ideologi, hvor man bl.a. underviser i noget faktuelt forkert. Altså, det må ministeren da have en holdning til.

Kl. 14:17

Fjerde næstformand (Karina Adsbøl):

Ministeren for den afsluttende bemærkning.

Kl. 14:17

Uddannelses- og forskningsministeren (Christina Egelund):

Men det, der er utrolig dejligt ved at leve i et frit og åbent demokrati, er jo, at det står alle, herunder også politikere, fuldstændig frit for at ytre de holdninger, de har. Jeg forstår, at spørgeren har meget stærke holdninger til lige præcis de her undervisningsbøger, og så står det jo spørgeren fuldstændig frit for at forklare sine holdninger om noget, som spørgeren åbenlyst synes er helt forkert. Jeg deler ikke den bekymring, og jeg mener heller ikke – og det er jo så et princip, som jeg tager meget alvorligt – at det er min opgave som minister. Jeg mener faktisk det modsatte: Jeg mener, at det ikke er min opgave at gå ind i at vurdere specifikke lærebøger. Der er nogle, som har fået den opgave, og den har de fået af os politikere, og det synes jeg vi skal tage alvorligt.

Kl. 14:17

Fjerde næstformand (Karina Adsbøl):

Så er spørgsmålet afsluttet. Tak til spørgeren, og tak til ministeren.

Hermed er spørgetiden også afsluttet.

Det sidste punkt på dagsordenen er:

2) 1. behandling af lovforslag nr. L 91:

Forslag til lov om ændring af lov om velfærdsaftaler på ældreområdet. (Justering af skriftlighedskravet og mulighed for forsøg med selvvisitation til tilbud, der træder i stedet for madservice).

Af ældreministeren (Mette Kierkgaard).

(Fremsættelse 29.03.2023).

Kl. 14:18

Forhandling

Fjerde næstformand (Karina Adsbøl):

Forhandlingen er åbnet, og den første ordfører er fru Annette Lind fra Socialdemokratiet. Værsgo.

Kl. 14:18

(Ordfører)

Annette Lind (S):

Tak, fru formand. I dag debatterer vi første gang af forhåbentlig mange gange frisættelsen på ældreområdet. Vi vil også gerne sige velkommen til ministeren, som har sit første lovforslag på ældreområdet her.

I 2020 foretog vi i den tidligere regering en udtagelse af nogle velfærdsaftalekommuner: Det var Langeland, det var Middelfart, og det var Viborg. Dem gav vi yderligere frihedsgrader. Det er sådan, at i L 91 i dag skal vi diskutere nogle frihedsgrader, som Viborg Kommune har søgt om. Det er sådan, at når vi giver Viborg Kommune lov til de her ting, giver vi også lov til det på Langeland og i Middelfart. Socialdemokratiet er stærke tilhængere af frisættelse i den offentlige sektor, og vi vil gøre op med bureaukratiet og de mange regler og dokumentationskrav, som tager tid fra det vigtigste, nemlig nærvær og omsorg for de ældre, og som dræner medarbejderne for energi og arbejdsglæde. Derfor har vi lavet velfærdsaftalerne på ældreområdet med netop Viborg, Langeland og Middelfart Kommuner.

I Socialdemokratiet vil vi gerne sætte kommunerne fri fra en lang række statslige regler og dokumentationskrav, og samtidig har vi givet kommunerne håndslag på, at de også sætter sig fri fra deres egne regler, så frisættelsen når helt ud til medarbejderne og de ældre. For vi tror på, at der i mødet mellem fagligt dygtige medarbejdere og de ældre kan finde nogle gode løsninger. Det er ikke noget, som vi kan lovgive om her fra Christiansborgs side. I den lovgivning, vi har i dag, var der oprindelig fem forslag fra Viborg Kommune om yderligere frisættelse, og det har kun været nødvendigt at lovgive på de to områder. De tre andre har været to på medicinområdet: Det ene har været, at man vil opbevare væsker og medicin ude på f.eks. et plejehjem, i stedet for at man skal ud at køre efter det. Det har vi desværre ikke kunnet gøre, fordi det netop ikke er under serviceloven, men under loven om lægemidler. Så det er ikke blevet imødekommet, men er heller ikke med i det her lovforslag. Det andet har man kunnet gøre ude i kommunerne, og det er en frisættelse i forhold til hjælpemidler, sådan at man i de teams, man er i i forbindelse med arbejdet med de ældre, kan finde ud af tingene, uden at borgeren som sådan selv skal søge, og der skal så visiteres til det. Alt i alt er det nogle rigtig gode frisættelser.

Men det, som det gælder om i dag, er to andre ting: Den ene er en justering af krav om skriftlighed, hvor Viborg Kommune har søgt om yderligere frisættelse, og på baggrund af de erfaringer, man allerede har gjort sig, synes jeg, at det er rigtig godt, at man i Viborg Kommune har høstet erfaringer først, og at man så nu er klar til at tage et skridt videre i frisættelsen. Konkret skal vi derfor i dag se på de her to love om velfærdsaftaler. For det første handler det om kravet om skriftlighed, der justeres, så det, når der er tale om mindre, begunstigende justeringer, faktisk i bund og grund betyder, at vi på det her område sidestiller kravet til skriftlighed i velfærdskommunerne med kravet til skriftlighed i de øvrige kommuner. Det kan måske lyde lidt mærkeligt, at man har haft øgede krav om skriftlighed i en frikommune, og derfor laver vi nu reglen om, sådan at de faktisk bliver sidestillet med alle andre kommuner. Og jeg vil tro, at alle synes, det giver rigtig god mening.

Det er sådan, at den anden ting handler om selvvisitation på madserviceområdet, og vi giver mulighed for selvvisitation på netop madserviceområdet eller tilbud, der træder i stedet for madservice. Det er et meget spændende forslag, synes jeg, for jeg hører ofte, at visitationen er noget af det, der kræver mange ressourcer, og samtidig er der også nogle steder en forestilling om, at selvvisitation vil betyde, at borgerne skal kræve en masse ydelser, de slet ikke har behov for, og det tror jeg vi kan imødegå i det her forsøg, som kommer til at køre fremadrettet i Viborg Kommune. Borgeren skal nemlig selv tilmelde sig madordningen, og jeg er glad for, at man nu åbner op for at prøve det på netop et frisættelsesområde som det her.

Det er sådan, at vi for ikke så længe siden fik en rapport fra VIVE, og der var rigtig mange spændende ting i den på netop frisættelsesområderne. Velfærdsaftalerne er bare et af flere spor i arbejdet med frisættelse, og det vigtigste er jo netop at få viden og erfaringer til det videre arbejde. Den her rapport fra VIVE har været med tidligt i processen, og der ligger lovende takter i den. Velfærdsaftalerne kan være med til at øge medarbejdernes trivsel og motivation på ældreområdet, for medarbejderne er noget af det vigtigste og den vigtigste ramme til at levere en god pleje, og aftalerne kan netop betyde færre dokumentationskrav og regler og derved styrke oplevelsen af at have et fagligt råderum.

Jeg støtter lovforslaget her, og jeg skulle hilse fra Radikale Venstre og sige, at det gør de også. Jeg synes, det peger i en god retning i forhold til at skabe mere kvalitet, nærhed og faglighed i ældreplejen. Tak for ordet.

Kl. 14:23

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Hans Christian Schmidt fra Venstre. Værsgo.

Kl. 14:23

(Ordfører)

Hans Christian Schmidt (V):

Tak. Man kan jo starte med at sige, at når vi i det hele taget er i den situation i dag, at vi skal ændre det tidligere lovforslag, skyldes det, at vi har lavet en aftale om, at nogle kommuner kan søge om yderligere frisættelse, og det har Viborg Kommune så gjort på to områder, som lige er blevet beskrevet af min kollega, så det vil jeg ikke også gøre. Men det betyder, at hvis vi ønsker at imødekomme de to frisættelser, kræver det en ændring af velfærdsaftaleloven, og det er så det, der foreslås gennemført med det her forslag.

Ældreministeren har jo selv nævnt, at det ikke vil ændre på borgerens mulighed for frit valg – det vil det ikke ændre på – og det er vi selvsagt meget glade for i Venstre. Og så har det i øvrigt været sådan, at det af Viborg Kommunes ansøgning fremgår, at kommunen vil sikre, at borgerne fortsat får den hjælp, som de har brug for, samt at der ikke vil være nogen, som stilles ringere som følge af frisættelsen. Jeg tror, at det vil være de to elementer, som er det vigtigste, når befolkningen skal vurdere: Er det her nu noget godt, eller er det ikke godt?

Jeg synes, at den her frisættelsesdagsorden sådan set er rigtig god, og jeg tror også, det er noget, der vil vinde stor opbakning i Folketinget. Vi har jo da i hvert fald alle sammen været med til at bane vejen for det. Og jeg vil godt ved den her lejlighed rose ældreministeren for, at hun har sørget for at få det her gjort færdig og bragt i orden. Tit kan vi jo blive klandret for, at vi ikke får tingene gjort – vi lover, og vi lover, men der sker ingenting. Og der synes jeg, at ældreministeren er et strålende eksempel på, at her har man i hvert fald sat handling bag ordene, og det synes jeg kun fortjener ros.

Så Venstre kan støtte forslaget.

Kl. 14:25

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til hr. Mike Villa Fonseca fra Moderaterne.

Kl. 14:26

(Ordfører)

Mike Villa Fonseca (M):

Tak for ordet, formand. Moderaterne ønsker altid at søge den politiske dialog. Fremtidens løsninger kan komme alle steder fra, i dag kommer det fra Viborg Kommune. Vi politikere skal af og til lytte, før vi taler. Det kunne vi alle have glæde af. Nogle gange er det bedre at lytte end at tale. Det håber jeg vi kan hjælpe hinanden med.

Velfærdsaftalerne skal frisætte kommunerne fra unødvendigt kontorarbejde, så tiden i stedet kan bruges på den borgernære velfærd. Dette er særlig relevant på ældreområdet, og det er med ældreordførerkasketten på, jeg står her i dag. Vi hos Moderaterne er glade for alle forslag, der gør det danske samfund mere effektivt, og vi fjerner alt unødvendigt benspænd. Vi har rigtig store ambitioner hos Moderaterne. Vi havde og vi har fortsat store ambitioner for den offentlige sektor, ikke mindst på ældreområdet. Det er et af de vigtigste mål for vores frisættelsesdagsorden, så det er meget vigtigt. Vi ønsker at være åbne over for alle nye idéer og forslag, som kan være med til at forbedre den danske velfærd.

Velfærdsaftaleloven understøtter dette ønske, og selv om Moderaterne i tidernes morgen ikke eksisterede i Folketinget, er vi nu glade for, at vi kan være med til at lave nogle moderate justeringer af denne aftale. Det er justeringer, der skal give borgerne en endnu større oplevelse af frihed og selvbestemmelse, som er rigtig vigtigt for vores ældre. Det er justeringer, der skal fjerne alt unødvendigt benspænd, det er justeringer, der skal give plads til det, der er vigtigt for vores ældre og i ældreplejen, nemlig pleje og hjælp til borgeren. Det er også med til at påvirke medarbejdernes arbejdsmiljø. Arbejdsglæde giver livsglæde til vores ældre. Det er justeringer, som jeg både som Moderat, men også som sygeplejerske kun kan støtte op omkring.

Vi mener, at den danske ældrepleje skal udvikles. Den enkelte borger skal have mere livsglæde, for der skal være plads til mere selvbestemmelse og frihed. Det er de to justeringer af lovforslaget med til at hjælpe på vej. Vi skal lytte til de offentlige aktører i samfundet. De har fortalt os, at de ikke har mulighed for at yde en ordentlig ældrepleje. Selv om ældreplejen grundlæggende er god og mange ældre er rigtig glade for den pleje, de får, fortæller dette lovforslag, at der ikke altid er mulighed for at yde en værdig ældrepleje.

Forslagsstillerne ser plads til forbedring, og det gør vi også i Moderaterne, særlig på de områder, hvor ældreplejen er udfordret. Ældrepleje med øget fokus på kvalitet mener jeg vi skal have, og det er på den baggrund, at Moderaterne og jeg som ældreordfører bakker op om forslaget. Tak for ordet.

Kl. 14:29

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er fru Kirsten Normann Andersen fra Socialistisk Folkeparti. Værsgo.

Kl. 14:29

(Ordfører)

Kirsten Normann Andersen (SF):

Tak for det, og tillykke til ældreministeren med det første lovforslag her i salen. I SF er vi optaget af at fjerne alt unødvendigt bureaukrati i ældreplejen. Bureaukrati er en ressource, som vi i stedet kunne have brugt til mere tid til borgere, der har brug for mere hjælp og pleje. Og der er rigtig mange ældre borgere, der godt kunne bruge lidt ekstra hjælp. Og jeg tror ikke, man beder om hjælp, hvis man ikke sådan helt grundlæggende har brug for den. Derfor var vi i SF også glade for at være med til velfærdsaftaleloven for et par år siden. Med loven var det hensigten at frisætte kommuner fra unødvendigt bureaukrati, hvilket giver rum til mere faglighed i ældreplejen og større mulighed for, at de ældre får indflydelse på den hjælp, som de modtager. Det er nogle ekstremt vigtige fokuspunkter, som det er svært at se at nogen kunne have noget imod og i øvrigt være imod – det er også rigtig svært.

Når en af de udvalgte kommuner, Viborg Kommune, udtrykker ønske om at afskaffe bureaukrati på to konkrete punkter, og det ikke stiller nogen borgere ringere, så bakker SF selvfølgelig op om det. Jeg synes, det giver mening, at det ikke er nødvendigt at sende skriftlige oplysninger til borgere ved mindre justeringer, som i virkeligheden bare er forbedringer af den hjælp, de får. Jeg synes også, det giver mening, at borgere får mulighed for selv at tilmelde sig tilbud, der træder i stedet for madservice, og selvfølgelig skal den ældre kunne få den mad, som han eller hun har behov for og ønsker sig.

Jeg var til gengæld også glad for at læse, at vejledningspligten bliver skærpet i forhold til selvvisitation og madservice, for det er selvfølgelig afgørende, at borgere får den nødvendige vejledning, hvis selvvisitationen skal foregå digitalt. Vi ved, der er mange ældre, der oplever problemer med den stigende digitalisering, og derfor er det også vigtigt, at vi ikke stiller nogen ringere ved elektronisk selvvisitation, og vi må og skal ikke øge den digitale eksklusion med den her justering.

Jeg har dog også noteret mig, at Dansk Erhverv har udtrykt bekymring for, om vi med loven går på kompromis med frit valg. Det er der også andre der har bemærket her fra talerstolen. Det er jo nok en naturlig indvending fra en erhvervsorganisation, men jeg vil ikke undlade at bemærke, at frihed altså er vigtigere end frit valg mellem forskellige leverandører. Jeg er derfor også glad for, at bemærkningen ikke har givet anledning til at ændre i loven, for det ville jo netop resultere i øget bureaukrati, som vi rigtig gerne vil fjerne. Vi skal have tillid til, at borgerne selv ved bedst, og hånden på hjertet: Ingen borgere ville ønske madservice, hvis ikke det var, fordi de havde brug for den. Så afslutningsvis vil jeg bare sige, at SF er for forslaget, og vi ser frem til at følge læringen og erfaringerne fra Viborg, Langeland og Middelfart. Og så skal jeg i øvrigt hilse fra Alternativet, som er enige med SF. Tak for ordet

Kl. 14:32

Tredje næstformand (Karsten Hønge):

Der er ingen korte bemærkninger. Tak til fru Kirsten Normann Andersen, SF. Næste ordfører er fru Marlene Harpsøe, Danmarksdemokraterne.

Kl. 14:32

(Ordfører)

Marlene Harpsøe (DD):

I Danmarksdemokraterne støtter vi grundlæggende opgøret med bureaukrati i den offentlige sektor, og derfor støtter vi også de klare intentioner, der ligger i velfærdsaftalerne. Her er flere kommuner på bl.a. ældreområdet blevet til frikommuner og blevet fritaget for udvalgte paragraffer i lovgivningen med henblik på at tænke nyt og prøve deres arbejde af på nye måder og med henblik på at forsøge at løse nogle af de velfærdsudfordringer, som kommunerne og samfundet står over for. Det er der især brug for, fordi bureaukratiet ikke må være det, der fylder i ældreplejen. Det er omsorgen og plejen, der skal være tid og plads til. Det er omsorgen og plejen, der er kernen i mødet med de ældre mennesker, og de skal mærke, at det er dem, som er i centrum.

Dette lovforslag, som vi her behandler, er en opfølgning på velfærdsaftalen på ældreområdet med henblik på at imødekomme en ansøgning fra Viborg Kommune om yderligere frihedsgrader. På den baggrund indebærer lovforslaget justeringer af loven om velfærdsaftaler på ældreområdet, som vedrører Viborg, Langeland og Middelfart Kommuner, der siden 2021 har været frikommuner på ældreområdet. Med forslaget foreslås det, at borgere selv skal kunne visitere sig til madservice ved f.eks. at tilmelde sig digitalt. På den måde frisættes frikommunerne fra at skulle træffe afgørelser om madservice på baggrund af en individuel vurdering af den enkeltes behov. Samtidig frisættes borgeren fra foregående ansøgninger og visitation.

Samtidig foreslås det at lempe et skærpet krav til frikommunerne om, at de skriftligt skal oplyse borgeren om, hvilken hjælp der er bevilget, i de tilfælde, hvor borgeren opnår fuldt medhold, eller i afgørelser, hvor der er tale om mindre justeringer, hvor borgeren tildeles mere hjælp. Dog skal borgeren fortsat oplyses skriftligt i afgørelser, hvor hjælpen nedjusteres, ligesom der skal vejledes om klagemuligheder. På den måde underlægges frikommunerne samme krav, som gælder i landets øvrige kommuner efter servicelovens § 89.

I Danmarksdemokraterne kan vi støtte lovforslaget, og vi ser meget frem til at høre mere om de mange erfaringer, som de enkelte frikommuner gør sig i de her år med arbejdet med at udfordre bureaukratiet i den offentlige sektor, men også for at frigøre tid til at sætte de ældre i centrum.

Afslutningsvis vil jeg på vegne af Liberal Alliance meddele, at de også kan støtte lovforslaget og vil stemme for.

Kl. 14:35

Tredje næstformand (Karsten Hønge):

Der er ingen korte bemærkninger. Tak til fru Marlene Harpsøe, Danmarksdemokraterne. Den næste ordfører er fru Mette Abildgaard, Det Konservative Folkeparti.

Kl. 14:35

(Ordfører)

Mette Abildgaard (KF):

Mange tak for det. Der skal også herfra lyde et tillykke til ministeren med det her første lovforslag i salen. Det her er, som mange af mine gode kollegaer har været inde på, en udløber af den aftale, der blev lavet i forhold til velfærdsaftaler om frikommuneforsøg, som netop skal give kommunerne mulighed for at se, om man ikke kan gøre tingene lidt bedre på ældreområdet, om man kan tænke nyt og prøve andre ting af.

Det var jo i virkeligheden en udløber af den nytårstale, statsministeren holdt den 1. januar 2022, hvor hun proklamerede, at der skulle komme en ny ældrelov, at kommunerne for alvor skulle have frihed, og at nu var det virkelig tid til, at der skulle ske noget på det her område. Jeg må bare sige, at siden den 1. januar 2022 er der sket lidt, ikke nødvendigvis på ældreområdet, men månederne er jo gået, og den ældrelov, statsministeren lovede medarbejderne, de ældre, de pårørende, er jo stadig væk ikke kommet. Der er gået snart halvandet år, hvor man har holdt mange, som arbejder inden for det her område, og som er engageret i det, hen med en forventning, men jo også i uvished. Og jeg synes ikke, jeg kan behandle det her lovforslag i dag uden at ærgre mig over, at det, man lovede dengang, de storstilede løfter, er man bare ikke nået ret langt med.

Jeg synes, det er skuffende, at den tidligere regering ikke nåede længere. Vi blev aldrig indkaldt til forhandlinger. Man nedsatte en rådgivende komité, ekspertgrupper med alle mulige kloge mennesker, og der kom kloge anbefalinger, men vi kom bare aldrig så langt, at vi satte os ind i det der forhandlingsrum. Vi havde masser af snakke om, hvordan vi alle sammen skulle bøje os mod hinanden for virkelig at prøve nyt på det her område, men invitationen til det første forhandlingsmøde ventede vi forgæves på i månedsvis.

Nu har Danmark fået en ny regering, og jeg er glad for, at der står i regeringsgrundlaget, at ældreområdet er det første område, man skal forsøge virkelig at frisætte. Og vi kommer til at møde op til forhandlingerne, eller rettere, jeg kommer til på vegne af Det Konservative Folkeparti at møde op og være konstruktiv og indstillet på, at vi skal frisætte så meget som overhovedet muligt. Men jeg må indrømme, at jeg igen står og tænker: Hvornår kommer den der invitation til kaffe? For der står i regeringsgrundlaget, at det er det første område, der skal frisættes, og jeg har ikke indtryk af, at det sådan ligger ligefor, at vi skal rydde kalenderen for at drøfte det her.

Så det er blot et venligt ønske om, at partierne bliver kaldt sammen, for jeg tror, der er mange, der har viljen til det her, og jeg synes faktisk, vi har meget af den viden til rådighed, der skal bruges, for at vi for alvor kan lave forandringer på det her område. Og det er der brug for. Det, man forsøger sig med i de her frikommuneforsøg, er jo vanvittig spændende. Og det, vi ser i dag i forhold til skriftlighed, som er gennemgået af mange af min kollegaer, er jo nok et eksempel på, hvorfor det kan være fornuftigt med nogle frikommuneforsøg for at blive klogere på det, man måske havde gode intentioner om, men som skal gøres på en lidt anden måde.

Jeg synes, at de elementer, der ligger her i forhold til madservice, er vildt interessante. Jeg synes, det er spændende, og jeg synes, det er meget rigtigt, som Ældre Sagen skriver i deres høringssvar, at der ikke er nogen, der ønsker det her, og som beder om den her hjælp, hvis ikke man har brug for den. Der tror jeg, at de fleste af os holder så meget af vores egne hjemmelavede frikadeller, uanset hvor skarp man måtte være i et køkken, at vi ikke beder om den slags hjælp, hvis ikke vi har brug for den. Det er jo den tankegang, vi også skal have bredt ud på andre områder inden for ældreområdet, i forhold til hjælpemidler og alt muligt andet. Der er ikke ret mange, der beder om en rollator eller en toiletstol, hvis ikke man har brug for det.

Så jeg glæder mig rigtig, rigtig meget til det arbejde, vi skal i gang med i forhold til frisættelse af den offentlige sektor generelt, men i særdeleshed inden for ældreområdet, og jeg glæder mig rigtig meget til, at vi forhåbentlig bliver inviteret til forhandlinger om det. Vi kommer også til i Det Konservative Folkeparti at bakke op om det her lovforslag, og så kommer vi selvfølgelig til at følge de erfaringer, man gør sig, meget nøje. Tak.

Kl. 14:39

Tredje næstformand (Karsten Hønge):

Der er ingen korte bemærkninger. Tak til fru Mette Abildgaard fra Det Konservative Folkeparti. Den næste ordfører er hr. Peder Hvelplund, Enhedslisten.

Kl. 14:39

(Ordfører)

Peder Hvelplund (EL):

Tak for det, formand. Jeg vil også lige starte med at slå fast, at Enhedslisten kommer til at støtte det her forslag, for det handler jo netop om at fjerne nogle bureaukratiske byrder fra tre af de omtalte frikommuner, altså Langeland, Middelfart og Viborg. Det er et ønske, der kommer fra kommunerne selv og i særlig grad fra Viborg Kommune. Det er ikke noget, der forringer mulighederne for borgerne i kommunen, og der er en skærpet vejledningspligt. Det betyder, at vi selvfølgelig kommer til at støtte det her.

Nu er der blevet sagt mange fine ord om det her med at skulle frisætte kommuner, og det lyder meget tillokkende, og jeg er også spændt på at se, hvad det egentlig konkret er, regeringen vil komme med på området – og øvrigt også tillykke herfra til ældreministeren med det første lovforslag på området – og hvad man har tænkt sig, for frisættelse kan jo netop betyde mange ting. I tilfældet her handler det om, at vi fjerner nogle administrative byrder, og at vi sikrer en højere grad af selvvisitation. Som fru Mette Abildgaard var inde på, er der jo ikke nogen, der kommer og beder om en rollator, og der er næppe nogen, der begynder at hamstre toiletstole, fordi man har mulighed for at få flere af dem. Så det er jo helt åbenlyst, at der er nogle områder, hvor vi kan gøre det. Madservice er også et helt åbenlyst område, hvor det kan bruges.

Men frisættelse kan jo også betyde, at vi fjerner rettigheder fra borgere generelt, og at vi overlader det til kommunerne selv, og at det så bliver forskellige økonomiske rammer i kommunerne, der afgør, hvilken hjælp man kan tilbyde, men hvor man så fra Christiansborgs side kan fralægge sig ansvaret og sige: Det her er ikke længere en rettighed; det er noget, kommunerne selv må ligge og rode med, i forhold til hvilke økonomiske rammer de har. Det har vi jo bl.a. set i forhold til klippekortordningen. Derfor tror jeg, at man skal passe rigtig meget på, med hensyn til hvad frisættelse egentlig betyder, og derfor er jeg også spændt på at se, hvad det er, regeringen kommer til at lægge op til.

Det samme gør sig gældende, når vi snakker om frit valg. Frit valg lyder jo også meget besnærende, men for mange kommuner bliver det her jo ikke oplevet som et frit valg. Det bliver oplevet som en tvangsprivatisering, hvor kommunerne skal pålægges at have private aktører på markedet, selv om der måske i øvrigt ikke er en efterspørgsel efter det, men kommunerne skal gøre det, og det påfører så kommunerne en lang række bureaukratiske opgaver i forhold til at få beskrevet, hvor lang tid en enkelt ydelse tager, netop for at den kan privatiseres. Så når vi taler om frisættelse, kan det jo betyde mange ting. Det kunne f.eks. også være et fritage kommunerne fra den tvangsprivatisering, som mange kommuner i dag oplever.

Men vi bakker selvfølgelig op om det konkrete forslag. Jeg ser også frem til, at vi får indkaldt til forhandlinger. Hvis ambitionen er at sikre en højere grad af frihed for både ansatte og borgere, der benytter sig af kommunens ydelser, så er vi helt med på det, men jeg vil godt hejse en lille advarende fane i forhold til risikoen for, at det her er altså også kan betyde, at den geografiske ulighed kommer til at eksplodere, hvis ikke det sikres, at man har ret til at få hjælp, og hvis vi ikke vi også herindefra sikrer, at der er den tilstrækkelige økonomi til det ude i kommunerne.

Men Enhedslisten kommer til at bakke op om det her konkrete lovforslag.

Kl. 14:43

Tredje næstformand (Karsten Hønge):

Der er ingen korte bemærkninger. Tak til hr. Peder Hvelplund, Enhedslisten. Den næste ordfører er fru Pia Kjærsgaard, Dansk Folkeparti.

Kl. 14:43

(Ordfører)

Pia Kjærsgaard (DF):

Tak for det. Som det er sagt, er forslaget, vi her behandler, en grundlæggende idé om at sætte kommunerne fri for unødvendig administration og sikre de ældre en let adgang til den hjælp, de har behov for. Det er jo helt i tråd med formålet med den oprindelige aftale om velfærdsaftaler på ældreområdet.

I Dansk Folkeparti og for mig personligt er ældresagen og ældreområdet en hjertesag. Derfor vil vi naturligvis også støtte det her forslag, endda meget gerne, fordi det skaber forbedringer for de ældre. Særlig er det positivt, at borgere gives en mulighed for selv at tilmelde sig et tilbud, der træder i stedet for madservice. I Dansk Folkeparti er vi fortalere for mere selvvisitering og selvbestemmelse for de ældre generelt. Det betyder nemlig, at den ældre både får en hurtig hjælp og den rette hjælp for den enkelte, når behovet opstår. Det ser vi gerne meget mere af på ældreområdet. Det er vores udgangspunkt, at ældre medborgere altså ikke beder om hjælp, de ikke har behov for.

Derfor er jeg måske også en smule uforstående over for, at frikommunerne skal kunne indlægge en aldersgrænse for at begrænse tilbuddet om selvvisitation, så det kun vil gælde for ældre over en vis alder. For ældre er ligesom alle andre forskellige, nogle får behov for hjælp tidligt i livet og andre sent. Som Ældre Sagen bemærker i deres høringssvar, bør det være behovet for madservice og evnen samt lysten til at kunne selvvisitere sig, der går ud forud for aldersgrænser.

Endelig vil jeg nævne, at det er meget positivt, at det i forslaget indskærpes, at brugen af digital selvbetjening stiller øgede krav til kommunernes vejledningsforpligtelse. Det er vigtigt, at de borgere, der ikke kan eller vil benytte et tilbud om digital selvvisitation, ikke stilles ringere. Det er helt centralt og meget vigtigt for Dansk Folkepartis opbakning til forslaget, og vi støtter forslaget. Så bliver jeg nødt til at sige til ældreministeren, at jeg altså har en vigtig aftale ude i byen, så jeg kan ikke høre svaret. Men det kan jeg jo læse mig til, og ellers er der jo en udvalgsbehandling. Så jeg vil bare sige, at vi støtter forslaget. Tak.

Kl. 14:45

Tredje næstformand (Karsten Hønge):

Der er ingen korte bemærkninger. Tak til fru Pia Kjærsgaard, Dansk Folkeparti. Så er det ældreministeren, der får ordet.

Kl. 14:46

Ældreministeren (Mette Kierkgaard):

Tak for ordet, formand, og tusind tak for debatten og inputtene her under førstebehandlingen i dag. Jeg hører mig frem til, at der er opbakning hele vejen rundt, hvilket jeg jo synes er utrolig positivt og måske nok så meget, fordi der er nogle virkelig gode overvejelser og ord med om, hvorfor der er den opbakning. Altså, det, jeg hører går igen – og det er også det, jeg selv har hæftet mig ved i lovforslaget – er lige præcis det her med, at der kommer mindre bureaukrati med de to forslag. Nu har både fru Annette Lind og fru Marlene Harpsøe gennemgået forslagene meget nøje. Ellers ville jeg måske normalt lige have gennemgået dem grundigt, men jeg synes, det var en udmærket og glimrende gennemgang, I havde.

Men noget af det, som jeg hæfter mig ved, og som er årsagen til, at jeg har lagt vægt på at fremsætte de her ting, er lige præcis bureaukratiet. Jeg synes, det var en meget fin formulering, fru Kirsten Normann Andersen havde, nemlig at bureaukratiet jo er en ressource, der kan bruges anderledes. Det synes jeg er helt i sync. Så hører jeg mig også frem til det her omkring selvbestemmelse. At der ikke er nogen ældre, som efterspørger en ydelse, hvis de ikke har behov for den, er der flere af jer, der nævner, og det er også helt i den ånd, jeg har fremsat forslaget. Hele fokusset på selvbestemmelse hører jeg mig også frem til er noget af det, der er vigtigt. Jeg hører også, at det, der er væsentligt, er, at vi ikke må gå på kompromis med de behov, som den enkelte ældre har, og det er jo en af hegnspælene i aftalen helt oprindelig, at det her ikke fratager kommunen ansvaret for at være opsøgende og afdækkende i forhold til de behov, der er, uagtet at man faktisk får mulighed for selv at tilmelde sig madservice.

Jeg har et par enkelte kommentarer til nogle af de bemærkninger, der ellers er faldet. Der er det her omkring frit valg, som både Hans Christian Schmidt og Kirsten Normann Andersen var inde på, men ud fra lidt forskellige indfaldsvinkler, tænker jeg. Men det er bare for at understrege, at det i hvert fald er helt rigtigt læst og set, at det her ikke har noget at gøre med og ikke ændrer betingelserne for det frie valg, for det her handler alene om visitationen. I aftaleteksten er der jo sådan set mulighed for at lave forsøg med frit valg, men det er ikke det, det her lovforslag handler om.

Så vil jeg nævne det omkring ældreloven, og det er der flere af jer der også efterspørger: Kommer det ikke snart? Vi har ventet siden den 1. januar 2022. Jeg kan love jer, at vi er trukket i arbejdstøjet i ministeriet i forhold til at kunne invitere til forhandlinger, og I skal være de første, der får det at vide, så snart vi er klar til det. Årsagen til, at vi stadig væk ikke er klar, på trods af at der jo, som fru Mette Abildgaard var inde på, har været noget forberedende arbejde i hele 2022 med bred inddragelse af interessenter, er, at det, som flere af jer også nævner, er utrolig komplekse ting, vi er inde at røre ved. For det her er jo ligesom myndighedsarbejdet, og der er rigtig mange dele i frisættelsen, og ændrer man i visitationen og i frihedsgraderne, så ændrer man i rettighedsforståelsen, som Enhedslistens ordfører var inde på. Så man kan ikke bare ændre på én del, man skal ændre på alle tandhjulene, og det er derfor, det tager rigtig lang tid.

Jeg synes også, og det skulle være min afsluttende bemærkning, at vi skylder de ældre – for der er rigtig mange af dem i dag, og der kommer rigtig mange flere i de kommende år – at lave en ældrepleje, som vi kan være bekendt, og hvor der er lige adgang for alle. Så det skal være mine ord, og så glæder jeg mig til at besvare spørgsmål, hvis der skulle være nogen, og ellers til det videre udvalgsarbejde. Tak.

Kl. 14:50

Tredje næstformand (Karsten Hønge):

Det er der så ikke. Der er ingen korte bemærkninger. Tak til ministeren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Ældreudvalget. Hvis ingen gør indsigelse, betragter jeg dette som vedtaget.

Det er vedtaget.

Kl. 14:50

Meddelelser fra formanden

Tredje næstformand (Karsten Hønge):

Der er ikke mere at foretage i dette møde.

Folketingets næste møde afholdes i morgen, torsdag den 13. april 2023, kl. 10.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 14:51).


31. møde

Torsdag den 2. marts 2023 kl. 10.00

Dagsorden

1) 3. behandling af lovforslag nr. L 20:

Forslag til lov om ændring af selskabsloven og forskellige andre love. (Implementering af mobilitetsdirektivet m.v.).

Af erhvervsministeren (Morten Bødskov).

(Fremsættelse 25.01.2023. 1. behandling 31.01.2023. Betænkning 23.02.2023. 2. behandling 28.02.2023. Lovforslaget optrykt efter 2. behandling).

2) 3. behandling af lovforslag nr. L 22:

Forslag til lov for Grønland om gennemførelse af restriktive foranstaltninger over for Rusland og Belarus.

Af erhvervsministeren (Morten Bødskov).

(Fremsættelse 25.01.2023. 1. behandling 31.01.2023. Betænkning 22.02.2023. 2. behandling 28.02.2023. Lovforslaget optrykt efter 2. behandling).

3) 3. behandling af lovforslag nr. L 24:

Forslag til lov om ændring af lov om varmeforsyning. (Overførsel af CO2-kvoter til statsstøttede CO2-fangstenheder og undtagelse af opvarmet vand fra geotermiske anlæg fra prisregulering).

Af klima-, energi- og forsyningsministeren (Lars Aagaard).

(Fremsættelse 25.01.2023. 1. behandling 07.02.2023. Betænkning 23.02.2023. 2. behandling 28.02.2023).

4) 2. behandling af lovforslag nr. L 14:

Forslag til lov om ændring af lov om en aktiv beskæftigelsesindsats, lov om sygedagpenge og forskellige andre love. (Mere målrettede tilbud, udvidet mulighed for samtaler over video eller telefon, forenkling af opfølgning ved skærpet tilsyn m.v.).

Af beskæftigelsesministeren (Ane Halsboe-Jørgensen).

(Fremsættelse 25.01.2023. 1. behandling 02.02.2023. Betænkning 21.02.2023).

5) 2. behandling af lovforslag nr. L 19:

Forslag til lov om dansk normaltid.

Af transportministeren (Thomas Danielsen).

(Fremsættelse 25.01.2023. 1. behandling 31.01.2023. Betænkning 21.02.2023).

6) 1. behandling af beslutningsforslag nr. B 12:

Forslag til folketingsbeslutning om aktivt fravalg af organdonation fra det fyldte 18. år i Danmark (borgerforslag).

Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Helene Liliendahl Brydensholt (ALT), Peter Seier Christensen (NB), Peter Kofod (DF) og Aaja Chemnitz (IA).

(Fremsættelse 05.01.2023).

Kl. 09:59

Meddelelser fra formanden

Formanden (Søren Gade):

Mødet er åbnet.

Fra statsministeren har jeg modtaget brev om,

at det efter statsministerens indstilling ved kongelig resolution af 28. februar 2023 blev bestemt, at ressortansvaret for alle opgaver, kontrakter og serviceaftaler vedrørende it-drift af ESDH-WorkZone systemet, der vedrører Udviklings- og Forenklingsstyrelsen overføres efter nærmere aftale fra skatteministeren til finansministeren.

Meddelelsen vil fremgå af www.folketingstidende.dk (jf. nedenfor).

[»Folketingets formand

Efter min indstilling er det ved kongelig resolution af 28. februar 2023 bestemt,

at ressortansvaret for alle opgaver, kontrakter og serviceaftaler vedrørende it-drift af ESDH-WorkZone systemet, der vedrører Udviklings- og Forenklingsstyrelsen, i henhold til nærmere aftale mellem skatteministeren og finansministeren overføres fra skatteministeren til finansministeren pr. 1. marts 2023.

Jeg beder formanden underrette Folketinget herom.

Mette Frederiksen

/Henrik Skovgaard-Petersen«].

I dag er der følgende anmeldelse:

Peter Skaarup (DD) m.fl.:

Beslutningsforslag nr. B 48 (Forslag til folketingsbeslutning om at indføre forbud mod brug af hovedtørklæde for piger i grundskolen).

Titlen på den anmeldte sag vil fremgå af www.folketingstidende.dk (jf. ovenfor).

Det første punkt på dagsordenen er:

1) 3. behandling af lovforslag nr. L 20:

Forslag til lov om ændring af selskabsloven og forskellige andre love. (Implementering af mobilitetsdirektivet m.v.).

Af erhvervsministeren (Morten Bødskov).

(Fremsættelse 25.01.2023. 1. behandling 31.01.2023. Betænkning 23.02.2023. 2. behandling 28.02.2023. Lovforslaget optrykt efter 2. behandling).

Kl. 10:00

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:01

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 109 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

2) 3. behandling af lovforslag nr. L 22:

Forslag til lov for Grønland om gennemførelse af restriktive foranstaltninger over for Rusland og Belarus.

Af erhvervsministeren (Morten Bødskov).

(Fremsættelse 25.01.2023. 1. behandling 31.01.2023. Betænkning 22.02.2023. 2. behandling 28.02.2023. Lovforslaget optrykt efter 2. behandling).

Kl. 10:01

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:01

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 111 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

3) 3. behandling af lovforslag nr. L 24:

Forslag til lov om ændring af lov om varmeforsyning. (Overførsel af CO2-kvoter til statsstøttede CO2-fangstenheder og undtagelse af opvarmet vand fra geotermiske anlæg fra prisregulering).

Af klima-, energi- og forsyningsministeren (Lars Aagaard).

(Fremsættelse 25.01.2023. 1. behandling 07.02.2023. Betænkning 23.02.2023. 2. behandling 28.02.2023).

Kl. 10:02

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:02

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 109 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

4) 2. behandling af lovforslag nr. L 14:

Forslag til lov om ændring af lov om en aktiv beskæftigelsesindsats, lov om sygedagpenge og forskellige andre love. (Mere målrettede tilbud, udvidet mulighed for samtaler over video eller telefon, forenkling af opfølgning ved skærpet tilsyn m.v.).

Af beskæftigelsesministeren (Ane Halsboe-Jørgensen).

(Fremsættelse 25.01.2023. 1. behandling 02.02.2023. Betænkning 21.02.2023).

Kl. 10:02

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

5) 2. behandling af lovforslag nr. L 19:

Forslag til lov om dansk normaltid.

Af transportministeren (Thomas Danielsen).

(Fremsættelse 25.01.2023. 1. behandling 31.01.2023. Betænkning 21.02.2023).

Kl. 10:03

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det sidste punkt på dagsordenen er:

6) 1. behandling af beslutningsforslag nr. B 12:

Forslag til folketingsbeslutning om aktivt fravalg af organdonation fra det fyldte 18. år i Danmark (borgerforslag).

Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Helene Liliendahl Brydensholt (ALT), Peter Seier Christensen (NB), Peter Kofod (DF) og Aaja Chemnitz (IA).

(Fremsættelse 05.01.2023).

Kl. 10:04

Forhandling

Formanden (Søren Gade):

Dette beslutningsforslag er udsprunget af et borgerforslag. Forhandlingen er åbnet, og jeg giver nu ordet til indenrigs- og sundhedsministeren.

Kl. 10:05

Indenrigs- og sundhedsministeren (Sophie Løhde):

Først og fremmest vil jeg gerne takke hovedforslagsstiller Mads Peter Sebbelov, der sidder oppe på tilhørerpladserne i dag, og de øvrige personer bag borgerforslaget. I gør et kæmpe arbejde for at sætte fokus på organdonationsområdet, og det skal I have en stor tak for. Jeg har selv haft lejlighed til at mødes med Mads Peter Sebbelov flere gange, og jeg kender til hans personlige historie og tabet af Josephine, som berører mig dybt. Det er så ubærligt, at det næsten er umuligt at sætte sig ind i den smerte, sorg og magtesløshed, der må være forbundet med at miste et barn, som står på venteliste til et organ.

Det sker desværre hvert eneste år, at patienter som Josephine dør, mens de venter på et nyt hjerte, en ny nyre eller et andet livsvigtigt organ, og der er samtidig rigtig mange mennesker i live, som ville kunne få et markant bedre liv, hvis de fik et nyt organ. Sidste år, i 2022, stod 460 patienter på aktiv venteliste til et organ. Det er godt 70 patienter mere end året før, altså i 2021, og sidste år døde 21 mennesker i Danmark, mens de ventede på et organ. Og ser man tilbage på de sidste 10 år, ja, så må vi desværre konstatere, at der ikke er sket den store udvikling, når det kommer til at nedbringe ventelisterne. Det er langtfra godt nok.

En holdningsundersøgelse foretaget af Sundhedsstyrelsen viser, at langt, langt hovedparten af danskerne, nemlig 84 pct., har en positiv eller meget positiv holdning til organdonation, og kun få, nemlig 2 pct., har en negativ holdning. Men selv om størstedelen af danskerne er positive over for organdonation, er det kun en fjerdedel af befolkningen, som har registreret deres stillingtagen i Organdonorregisteret. Organdonorregisteret, som det er i dag, afspejler altså ikke den positive holdning, som der er blandt danskerne i samfundet. Det modsætningsforhold ser jeg gerne at vi får ændret på, ja, det synes jeg faktisk vi skal.

Helt overordnet findes der grundlæggende to forskellige samtykkemodeller for organdonation. I Danmark har vi i dag det, vi kalder for informeret samtykke til organdonation. Her bliver man som udgangspunkt ikke organdonor, medmindre man selv eller ens pårørende aktivt vælger det til. Den anden samtykkemodel, som er kernen i det borgerforslag, som vi behandler her i dag, er aktivt fravalg. Med den model er man i udgangspunktet organdonor fra en given alder, medmindre man aktivt vælger det fra. Ved begge samtykkemodeller skelner man oftest imellem en blød og en hård variant. Ved den hårde variant bliver de pårørende ikke spurgt, hvis den afdøde ikke selv har taget stilling. Ved den bløde variant af aktivt fravalg er det i stedet op til de pårørende at tage stilling, hvis den afdøde ikke selv har taget stilling, og det er den model, som jeg forstår at borgerforslaget sigter imod.

Størstedelen af de europæiske lande har allerede indført aktivt fravalg af organdonation i den bløde variant. Så det er altså alene Danmark og et fåtal af landene i Europa, der har aktivt tilvalg. Ud over de to samtykkemodeller er der selvfølgelig også andre veje, hvormed man kan forsøge at tilskynde borgerne til at tage stilling til organdonation. Man kan f.eks. skrue op for informationen til borgerne og i det hele taget gøre det lettere at blive donor. Da vi eksempelvis lavede det digitale sundhedskort, der blev lanceret som en app tilbage i 2021 , blev man opfordret til at lade sig registrere som organdonor, første gang man loggede ind på appen. Det gav 52.000 nye registreringer den første måned – lige så mange som der var kommet i hele 2020.

Kl. 10:09

Uanset hvad er der for mig og for regeringen ingen tvivl om, hvor vi skal hen. Vi skal sørge for, at så mange patienter som overhovedet muligt på venteliste til et nyt organ ikke venter forgæves, og at forældre som Mads Peter Sebbelov ikke mister et barn, fordi den altovervejende positive holdning i samfundet ikke materialiserer sig i lige så stor tilslutning til Organdonorregisteret. Hvordan vi kommer derhen, synes jeg at vi skal forsøge at finde ud af i fællesskab her i Folketinget. Derfor har jeg også allerede sat gang i politiske drøftelser med Folketingets partier om, hvordan vi kan styrke organdonationsområdet, og hvilken vej eller hvilke veje vi kan gå.

Spørgsmålet om organdonation er i sidste ende et spørgsmål om liv eller død. Det ligger mange mennesker nært, og det er åbenlyst også forbundet med en række forskellige etiske spørgsmål. Derfor synes jeg også, at det er vigtigt, at Det Etiske Råd nu igen har besøgt området. Det fremgår af Det Etiske Råds udtalelse fra januar måned, at et stort flertal i rådet fortsat anbefaler, at den nuværende samtykkemodel til organdonation fastholdes i Danmark. Det tager jeg til efterretning, ligesom jeg også tager til efterretning, at der fagligt er flere modstridende holdninger til, hvad der virker, og hvad der ikke virker, og hvad der er evidens for, og hvad der ikke er evidens for.

På samme måde er der også forskellige politiske holdninger til det her spørgsmål, også internt i flere af Folketingets partier. Det synes jeg ikke gør noget, for det her er et etisk spørgsmål. Det er ikke et område, hvor du kan slå op i et eller andet partiprogram og sige, hvad man nødvendigvis mener, hvis man er medlem af det ene eller det andet parti.

Under alle omstændigheder har vi nu fået et fornyet grundlag at se organdonationsområdet ud fra, og vi har med borgerforslaget her i den grad fået en ny og aktuel anledning til at arbejde med det her politisk. Så er der de mange forskellige overvejelser og etiske dilemmaer, vi som politikere må tage stilling til. For mig er det helt afgørende, at vi får set på, hvordan vi kan styrke organdonationsområdet. Den nuværende situation, hvor alt for mange patienter venter på livsvigtige organer, kan vi som samfund ikke acceptere. Ikke at gøre noget er også et valg. Det er vi til gengæld imod i regeringen, for vi skal gøre det bedre.

Beslutninger skal selvfølgelig tages på et så veloplyst grundlag som muligt og i en bred drøftelse mellem Folketingets partier. Det er også baggrunden for, at jeg på vegne af regeringen har taget initiativet til at få samlet Folketingets partier til drøftelser og forhandlinger. Det første møde havde vi i forgårs her i Folketinget, og jeg sætter stor pris på de perspektiver, den viden og det engagement, som allerede er blevet bragt til bordet. Tak for det.

Regeringen foreslår, at vi nu fortsætter de politiske drøftelser og forhandlinger mellem regeringen og Folketingets partier for sammen at finde ud af, hvordan vi bedst kan styrke organdonationsområdet. Regeringen er åben for at drøfte hele området med Folketingets partier. Det eneste, vi ikke er åbne over for, er ikke at gøre noget. Der skal ske noget, så flere liv kan reddes. Status quo er ikke en mulighed. Den nuværende situation er uacceptabel, og derfor skal vi nu bruge vores politiske kræfter sammen i fællesskab på at få styrket organdonationsområdet. Og det håber vi fra regeringens side at et bredt flertal i Folketinget er klar til, så vi forhåbentlig også kan lande en bred aftale om hvordan. Tak for ordet.

Kl. 10:13

Formanden (Søren Gade):

Tak for det. Der er en enkelt kort bemærkning. Fru Lotte Rod, Radikale Venstre.

Kl. 10:13

Lotte Rod (RV):

Først tak til ministeren for at presse på. Det fylder mig med håb for, at der endelig kommer til at ske noget. Så jeg har bare lyst til at spørge, om forslagsstillerne, der har stillet det her forslag, kan forvente, at der sker noget i indeværende folketingsår, sådan at man ikke, når vi mødes igen til oktober, bliver nødt til at stille endnu et borgerforslag, for at der kommer til at ske noget.

Kl. 10:14

Formanden (Søren Gade):

Ministeren.

Kl. 10:14

Indenrigs- og sundhedsministeren (Sophie Løhde):

Tak for spørgsmålet fra ordføreren og også den kvittering, der indledningsvis ligger i det. Det er ingen hemmelighed, at det er et område, jeg brænder utrolig meget for, og hvor jeg også virkelig synes, at der nu er mulighed for, at vi i fællesskab, også med et nyt Folketing, kan arbejde med det her spørgsmål.

Hvor hurtigt vi kan lande en aftale, skal man altid som minister være varsom med at konkludere, for det afhænger jo i virkeligheden også af alle de tilstedeværende partier her i dag. Det, jeg vil love, er, at det her ikke bliver en sovepude eller en syltekrukke. Det er også baggrunden for, at Folketingets partier, tror jeg, allerede i går også er blevet inviteret til det næste møde og de næste drøftelser for at vise, at vi fortsætter. Vi begynder ikke bare lige at parkere det her og sige: Vi er i gang, og så må vi se, hvad der sker. Og så er regeringen heldigvis også i stand til at arbejde fra juni måned og frem til oktober, hvis vi ikke måtte være blevet færdige, inden det nye folketingsår begynder.

Kl. 10:15

Formanden (Søren Gade):

Tak for det. Da der ikke er flere, der har bedt om ordet for en kort bemærkning, siger vi tak til sundhedsministeren. Vi går nu til ordførerne. Den første ordfører, jeg byder velkommen til, er hr. Flemming Møller Mortensen fra Socialdemokratiet.

Kl. 10:15

(Ordfører)

Flemming Møller Mortensen (S):

Tak, formand, og tak til forslagsstillerne. Det er virkelig rigtig godt, at vi får en fornyet debat om organdonation. Borgerforslaget vidner jo om et stort engagement for at sikre flere organer til dem, der står og har et meget stort behov for det. Vi mennesker kan udrette rigtig meget, mens vi er i live, men noget kan vi også gøre, når vi er døde. Mens jeg arbejdede på hospitalet, var det altid som et lys i mørket både for de pårørende og for personalet, når nogen ville være organdonor. Hele apparatet gik i gang. Bussen med eksperter holdt ude foran hospitalet, og vi vidste, at noget skete – med glæde – fra ét menneske til et andet menneske.

Vi skal heller ikke glemme, at vi også kan gøre noget, mens vi er i live, og det er der jo i gennemsnit ca. 80 personer der gør i Danmark om året, altså giver et organ væk, mens de er i live. Organdonation er for mig at se altid en gave. Det er noget meget fint, det er noget meget værdifuldt. Det drejer sig om solidaritet og næstekærlighed. Forslaget her omhandler måden, hvorpå man sætter rammen for organdonation. Forslaget her går ud på, at man ønsker at ændre den nuværende aktivt tilvalgs-form til en aktivt fravalgs-model.

Lad mig slå fast, at alvoren virkelig er stor, når det drejer sig om organdonation her i Danmark. Vi har færre organer, end der er behov for her i landet. Mennesker er på venteliste. Risikoen for ikke at nå at få et nyt organ, før sygdommen udvikler sig fatalt, er til stede. Det er en belastning af den allerstørste dimension for patienten og for de pårørende.

Der er også en stor samfundsfrustration i det her. Som ministeren også sagde, tilkendegiver 84 pct. af befolkningen, at de er positive i forhold til at være organdonorer, men langt færre, ja, under 25 pct., melder sig til registeret. Hvordan sikrer vi en bedre balance? For den balance skal oprettes. Det skal resultere i, at vi får flere organer, at vi får kortere ventetid, og at vi får flere liv. Derfor er det nødvendigt, at vi politisk drøfter hele rammen for organdonation, eksempelvis det organisatoriske setup på hospitalerne og information og oplysning til hele befolkningen, som understøtter solidariteten i det at være organdonor. Ja, vi skal også understøtte stillingtagen og drøftelsen i familierne, som er så vigtige. Sundhedspersonalets kommunikative, men også empatiske kompetencer skal vi også have fokus på, og så skal vi have fokus på, hvilken model vi skal have: en tilvalgs- eller en fravalgsmodel.

Jeg kan konkludere, at det er alles håb, og at alles ønsker og forventninger er ens hele vejen rundt: Vi skal have nok organer i Danmark. Mere rigtigt er det måske at sige, at vi skal opnå det maksimalt mulige antal organer i Danmark på den rigtigste, mest ordentlige og værdige måde, fordi værdighed, integritet og selvbestemmelse for de fleste mennesker er af allerstørste og mest afgørende betydning.

Siden sidste debat om organdonation her i Folketinget har vi spurgt Det Etiske Råd om deres tanker og deres anbefalinger, og dem har vi fået. De har vægtet, de har gransket, de har kulegravet både for og imod tilvalgs- og fravalgsmodellen og tilskyndelse m.m. Tusind tak til Det Etiske Råd.

Hvad gør vi så nu? Hvordan kommer vi i mål? Som sundhedsministeren har lagt op til, bringer vi nu dialogen og drøftelsen ind i den etiske kreds, hvor vi alle sammen, alle partier og ministre, sætter os ned med al viden, alle holdninger og værdier og sætter det i spil politisk. Min erfaring fra det her forum er virkelig god. Og mit håb er, at vi vil være målrettede, og forhåbentlig vil vi inden årets udgang – det er mit mål, det er Socialdemokratiets mål – med en bred opbakning kunne nå frem til nye effektive tiltag for en rammesætning af organdonation i Danmark.

Kl. 10:19

Eksempelvis kan vi få vurderet tilvalg og fravalg, hvordan tilskyndelsen i forhold til stillingtagen og registrering skal være, en ja-, nej- og ved ikke-mulighed, pårørendes stillingtagen og respekten herfor, kapaciteten på intensivafdelingerne og hele det organisatoriske setup, vægtningen af alle etiske hensyn, understøttelsen af den teknologiske udvikling, personalets løbende kompetencer og meget mere.

Vi skal sikre solidariteten, som er så stor menneske til menneske her i Danmark, når det drejer sig om organdonation. Samtidig skal vi også forholde os til cirkulatorisk død, hjertedød, som vi har på bordet allerede, og hvor Sundhedsstyrelsen siger at der kan være et potentiale på omkring 40 ekstra donorer om året. Det er en stigning på mellem 20 og 40 pct.

Det bliver et meget væsentligt politisk arbejde, der ligger foran os. Det ser vi virkelig frem til fra socialdemokratisk side. Det er uacceptabelt, som niveauet ligger nu. Vi skal nå frem til at udnytte det maksimale antal organdonorer her i Danmark hurtigst muligt. Derfor støtter vi med baggrund i det, jeg har sagt her, ikke forslaget, som det ligger, men vi håber på en meget bred tilslutning til både den beretningstekst, som jeg har lavet et forslag til, og naturligvis den videre proces. Mange tak, formand.

Kl. 10:21

Formanden (Søren Gade):

Der er ikke nogen, der har ønsket korte bemærkninger. Så vi siger tak til ordføreren og byder velkommen til hr. Christoffer Aagaard Melson fra Venstre.

Kl. 10:21

(Ordfører)

Christoffer Aagaard Melson (V):

Tak for ordet. Og tak til stillerne af det her borgerforslag for at sætte et virkelig godt og gennemarbejdet borgerforslag til debat. Det er et borgerforslag, der indeholder, synes jeg, en række af de vigtige emner, som vi bliver nødt til at få taget stilling til hurtigst muligt her i Folketinget. Det er, fordi situationen er uholdbar, og der skal handles, for der er lange og stigende ventetider til det organ, som kan være livsvigtigt for modtageren. Og det er vi helt enige i er et kæmpestort problem. Derfor tager vi problemstillingen dybt alvorligt, og vi anser det for en af de vigtigste opgaver at få nedbragt ventetiderne på det her område i den kommende tid.

Vi mener også, at en beslutning om en ændring af praksis på området skal træffes på et så veloplyst og velbegrundet grundlag som overhovedet muligt. Derfor er det vigtigt, at vi får inddraget erfaringer fra andre europæiske lande, som har indført aktivt fravalg, eller som har aktivt tilvalg ligesom i Danmark.

Det er et vigtigt emne, som der er forskellige holdninger til. Heldigvis er vi jo der, hvor vi deler målet om, at det skal løses, og også at det skal løses så hurtigt som muligt. Derfor håber og tror jeg på, at vi den her gang kommer frem til nogle varige løsninger, der sikrer, at Danmark bliver et af de lande, der er længst fremme på det her område.

At det er en kompleks problemstilling med forskellige tilgange til at nå det samme mål, viser den anbefaling, som vi fik fra Det Etiske Råd jo også, hvor man har en lidt anden tilgang end den, der ligger i borgerforslaget, til at nå målet, og hvor man mener, at man bedre kan nå målet ad andre veje end det, der er skitseret i borgerforslaget. Derfor bakker vi helt op om ministerens beslutning om at indkalde den etiske kreds til nogle meget, meget grundige og dybtgående forhandlinger om, hvordan vi kommer hele vejen rundt om emnet og får belyst for og imod henholdsvis stillerne af borgerforslagets argumenter og de argumenter, som bl.a. er kommet fra Det Etiske Råd. Det gør vi, fordi det for os, selv om det skal gå stærkt – og det viser den tidsplan, som ministeren har lagt op til, også – er en selvstændig pointe, at det er vigtigt, at vi får så bredt et flertal i Folketinget bag forslaget som overhovedet muligt.

Hvis det her emne bliver for politiseret og der ikke er tilstrækkelig bred opbakning til det politisk, har vi en frygt for, at det kan have en negativ effekt, altså at der vil være en negativ effekt af eventuelle nye tiltag, hvis vi ikke skaber den nødvendige opbakning. Og derfor tror jeg og vi, at det er klogt, at vi tager en runde i Folketinget for at sikre, at vi har opbakning til den vej, vi vælger at gå.

For vores vedkommende har vi ikke taget stilling til, om vi skal gå den ene vej eller den anden vej. Det forholder vi os åbent til i forhold til at blive overbevist af de bedst mulige argumenter. Når det er sagt, er det et område, der også hos os deler vandene, og hvor man af helt reelle grunde kan have forskellige tilgange og forskellige udgangspunkter, i forhold til hvad der er det rigtige at gøre. Vi håber på, at den her proces kan sikre, at vi også internt hos os selv kan blive enige om, så mange som muligt, hvad der er den rigtige vej at gå for at nå det fælles mål, som vi jo som sagt heldigvis deler.

Med de ord vil jeg endnu en gang sige tak for at sætte problemstillingen til debat. Jeg føler mig helt overbevist om, at vi den her gang rent faktisk lykkes med at komme videre og få flyttet os i forhold til at få løst opgaven. Og så ser jeg frem til de forestående debatter og drøftelser i Folketinget om, hvordan vi sikrer, at vi får løst opgaven. Tak for ordet.

Kl. 10:25

Formanden (Søren Gade):

Tak for det. Og vi siger tak til ordføreren og byder velkommen til fru Monika Rubin fra Moderaterne.

Kl. 10:25

(Ordfører)

Monika Rubin (M):

Mange tak for ordet. Og jeg vil gerne starte med at sige tak for forslaget og sige tak til alle jer, som har skrevet under. Jeg forstår til fulde, at det her forslag har fået 55.000 underskrifter, for det er af vital betydning, at vi forholder os grundigt til organdonation i Danmark. Det forholder sig nemlig sådan, at kun én fjerdedel af befolkningen er tilmeldt Organdonorregisteret, og det, selv om langt de fleste er positive over for organdonation. Og fordi der ikke er organdonorer nok, taber vi menneskeliv, vi kunne have reddet. For mig er det derfor krystalklart, at vi ikke kan fortsætte på den måde, som vi gør nu.

Organdonation – både det at få flere til at tilmelde sig registeret, og at de organer, der potentielt findes, bliver doneret – beror på ildsjæle. Den debat, vi har i dag, har vi primært, fordi Mads Peter Sebbelov har oprettet det her borgerforslag. Og at afdøde organdonorer får mulighed for at hjælpe et andet liv, opretholdes også i stor stil af ildsjæle ude på hospitalerne. En af dem er Anne Marie , som er min anæstesilægekollega og afdelingslæge på Neurocentret på Rigshospitalet, og som vi i Moderaterne har haft fornøjelsen af på et gruppemøde. Anne Marie tager rundt i sin fritid og underviser yngre læger ude på hospitalerne i, hvordan de kan inkludere patienter til organdonation, og hun hjælper den unge læge i akutmodtagelsen med, hvordan en potentiel organdonor skal behandles.

Men selv om ildsjæle som Mads og Anne Marie bruger rigtig mange af deres vågne timer på det her emne, er det ikke nok. Patienter dør på venteliste til et nyt organ. Derfor er det på tide, at vi bærer faklen videre herinde på Christiansborg, så det ikke beror på ildsjæle, som desværre kan brænde ud. Der er imidlertid ikke noget entydigt eller let svar på problematikken, for der er ikke krystalklar evidens, og det er vanskeligt at tale om døden. Jeg er læge, og det er mit fag at befinde mig i det rum, hvor vi taler om det her. Jeg har ofte set, hvor ubehagelige de her samtaler omkring død kan være. Jeg synes også selv, det er svært, både at skulle forholde mig til min egen død, men også at skulle forholde mig til, at den patient, jeg står og kæmper for, faktisk ikke står til at redde. Det er svært at indse, at der ikke er mere, jeg kan gøre i en given situation, og at opleve den magtesløshed. Og derfor er det nemmeste for mange af os ikke at forholde os til døden og skubbe tankerne væk.

Men vi skal forholde os til døden. Vi skal tage stilling til organdonation. Derfor er et forslag som det her virkelig godt, for det skubber den offentlige samtale. Og hver gang spørgsmålet om organdonation tages op i den offentlige debat, ser vi, at der er mange flere, der tilmelder sig Organdonorregisteret.

Moderaterne tror derfor på et kærligt puf, et praj i den rigtige retning. I det her tilfælde er det at tage stilling. Vi tror først og fremmest på, at emnet skal have offentlig opmærksomhed, gerne systematisk, men uden sanktioner. F.eks. kunne man med års mellemrum køre en uges landsdækkende kampagne og samtidig opfordre folk via et brev, f.eks. i e-Boks, til at tage stilling. Eller man kan gå skridtet videre og indføre generel obligatorisk stillingtagen, hvor man på et givet tidspunkt skal forholde sig til spørgsmålet omkring organdonation, f.eks. når ens pas skal fornyes, eller når man skal tage kørekort. Og sidstnævnte kunne måske endda gøre, at folk ville opføre sig lidt pænere i trafikken. Men vi er også åbne over for alle andre løsninger. Vi går ind til det her arbejde med et åbent sind.

Samtidig må jeg også bare understrege, at når jeg taler med mine kollegaer på sygehusene, f.eks. Anne Marie, er manglen på tilmeldte organdonorer kun én del af det problem, som vi står over for at skulle løse. Bekymringen er, om der findes døende, som gerne vil være organdonorer, men som ikke kommer til det, fordi der ikke er kapacitet til det i vores sygehusvæsen. Som Anne Marie udtrykker det: Organdonation drukner i travlhed. For det er ofte en ung kollega, som står med den døende patient i f.eks. akutmodtagelsen, og der er ikke intensivpladser nok til, at patienterne kan ligge en dag eller to ekstra på intensivafdelingen, så de pårørende kan inddrages i processen. Og hvis det går for stærkt, bliver det et nej. Hvis de pårørende i al hast skal tage stilling til, om deres døende skal være organdonorer eller ej, risikerer vi, at det bliver et nej. Og det er ikke, fordi de pårørende ikke vil have, at deres kære skal være organdonor, men fordi de ikke er klar til at skulle forholde sig til døden. De er ikke klar til at skulle sige farvel.

For os er det derfor ikke mejslet i sten, hvordan løsningen på den her komplekse problemstilling skal være – så længe der kommer en løsning, for status quo er ikke en mulighed. Men vi accepterer kompleksiteten, og det kalder på en samtale. Det er en samtale, vi er nødt til at have, før vi kan træffe en beslutning om, hvordan vi skal lovgive. Derfor vil vi nu i regi af den etiske kreds her i Folketinget gå i gang med at drøfte de forskellige initiativer og modeller, så vi kan få den mest bæredygtige og forsvarlige ordning for organdonation. Tak.

Kl. 10:31

Formanden (Søren Gade):

Tak for det. Vi siger tak til ordføreren og byder velkommen til den næste ordfører i rækken. Det er fru Kirsten Normann Andersen fra Socialistisk Folkeparti.

Kl. 10:31

(Ordfører)

Kirsten Normann Andersen (SF):

Mange tak for det. Det er ikke hver dag, man får lejlighed til at holde en ordførertale om nøjagtig det samme forslag to gange, men det har jeg fået lov til – og dermed også muligheden for endnu en gang at takke Mads Peter Sebbelov og medforslagsstillerne, vil jeg gerne sige, for et forslag, som desværre er blevet stillet på en meget tragisk baggrund.

Siden sidst er der faktisk sket lidt af hvert. Vi har haft Det Etiske Råd til at se på spørgsmålet omkring organdonation, og det har også lavet en udtalelse i den forbindelse. Jeg vil også gerne takke Det Etiske Råd for et meget grundigt arbejde, som har fokus på de mange etiske dilemmaer, som skal vægtes ved forbedringer på området.

Der er gode argumenter for såvel aktivt fravalg som for aktivt tilvalg, men først og fremmest, som jeg også sagde i min sidste ordførertale i den foregående periode, er det vigtigt, at vi får taget stilling. Derfor er jeg også meget enig med sundhedsministeren i, at noget skal ske. Jeg vil også gerne takke ministeren for at tage stafetten op og sætte gang i et arbejde, som ligger rigtig fint i forlængelse af det, som vi aftalte i den sidste folketingsperiode, nemlig at vi sammen skal finde en måde at løse den her opgave på, så flere reelt også får taget stilling.

Det ligger rigtig fint i forlængelse af et forslag, som SF fremsatte sammen med Det Konservative Folkeparti og Dansk Folkeparti i den sidste periode, og som netop havde til formål at sikre, at det ikke at gøre noget ikke længere er godt nok; at noget skal ske, og at vi aktivt skal arbejde for, at mennesker får taget stilling. Om det er ved at opfordre flere, eller om det er ved at lave forskellige modeller om, skal jeg ikke kunne sige på stående fod, men jeg lytter mig til, at ministeren i sin tale også gav os håndslag på, at noget skal ske. Jeg kan bekræfte, at der allerede er sat gang i ordførermøder, hvor vi får lejlighed til at drøfte spørgsmålet omkring organdonation. Det er jeg tilfreds med, fordi det ligger i forlængelse af, hvad vi sagde i den sidste periode.

Så jeg vil bare endnu en gang sige tak til Mads Peter Sebbelov og de mange medforslagsstillere for at have stillet forslaget. Jeg synes, det har resulteret i en rigtig god proces, og jeg synes, at det er et godt resultat af det arbejde, som har ligget til grund for borgerforslaget. Tak for ordet.

Kl. 10:34

Formanden (Søren Gade):

Vi siger tak til fru Kirsten Normann Andersen. Jeg byder velkommen til hr. Jens Henrik Thulesen Dahl fra Danmarksdemokraterne.

Kl. 10:34

(Ordfører)

Jens Henrik Thulesen Dahl (DD):

Tak, formand. Og tak til forslagsstilleren for at komme med det her forslag, og også tak for den konstruktive tilgang, som jeg oplever at I har. For det er jo et virkelig svært og dilemmafyldt emne, vi taler om, når vi taler om organdonation. Vi har på den ene side dem, der desperat har brug for et nyt organ, og vi har på den anden side nogle pårørende, og vi har afdøde, som vi også skal tage hensyn til, og som også har en rimelig ret til selv at bestemme, hvad der skal ske med organerne. Vi har en befolkning, hvor 80-90 pct. udtrykker, at de er positive over for det her, men vi har det dilemma, at der kun er 24-25 pct., der har taget stilling. Det skal vi finde en vej igennem, og det er også det, jeg hører fra alle ordførerne, og det var også det, jeg hørte sidste sommer, da vi havde denne diskussion, og hvor vi skubbede det, fordi vi syntes, at Det Etiske Råd skulle have lov at tage stilling, og at vi skulle have mere råd og vejledning, med hensyn til hvad der er det rigtige at gøre.

Rent principielt mener vi i Danmarksdemokraterne, at man selv har retten til at bestemme, og derfor støtter vi egentlig op om Det Etiske Råds anbefaling om, at der skal være informeret samtykke. Samtidig kan vi også godt se, at der kan gøres rigtig mange ting for at understøtte, at man tager stilling. Vores bekymring kan godt være, at vi, hvis man laver et system, der er baseret på formodet samtykke, altså hvor man principielt går ind og laver en form for tvang, så risikerer, at der er rigtig mange, der i ren og skær trods siger nej. Det er i hvert fald noget af det, jeg mener vi skal diskutere: Vil det overhovedet være det rigtige at gøre og den fornuftige vej at gå? Men samtidig kunne vi f.eks. se, da vi lavede det digitale sundhedskort, at bare det, at der kom den opfordring i den sammenhæng, gjorde, at 60.000 ekstra tog stilling.

Da jeg sad og forberedte mig i dag, var jeg inde at kigge på sundhed.dk. Der er det relativt nemt at finde information om det her, men hvis man går ind på borger.dk, skal man søge lidt mere for at finde information. Så det, at man bliver mødt med det, at man bliver udfordret på det, tror jeg sådan set kunne få rigtig mange af de der nogle og firs procent til at sige ja.

Noget, vi også skal have fat i, er, at vi skal lægge op til, at man både skal tage stilling, og at man, samtidig med at man tager stilling, også skal sørge for at have en dialog med sine pårørende. Jeg synes, der virkelig er et dilemma i det her. Nu tror jeg ikke, mine organer er de mest attraktive, men det kunne så være vores børn, der lå der og havde taget stilling til det, hvor de pårørende så efterfølgende sagde: Det anede jeg ikke. De vil gerne give organerne, og de pårørende vil ikke give organerne.

Så det er rigtig, rigtig vigtigt, at man ved, hvad ens pårørende gerne vil. Det tror jeg også blev nævnt før, altså det her med, hvis man ikke har haft dialogen, altså hvis man ikke haft samtalen. Og det er selvfølgelig den, der er svær, fordi man skal tale om døden; man skal tale om, hvad der kommer efter døden. Men vi er også nødt til i det her forløb at finde ud af, hvordan vi motiverer til og hvordan vi sikrer, at den diskussion i højere grad bliver taget.

Så jeg ser rigtig meget frem til dialogen hos ministeren. Jeg tror, at vi alle sammen i store træk er enige om, at det her handler om, at vi skal finde den bedste vej til at få alle dem, der, når det kommer til stykket, i og for sig godt vil donere deres organer, til at gøre det, så vi får flere organer at gøre med, samtidig med at vi også respekterer både den afdødes og de pårørendes ret til selv at bestemme, hvad der skal ske. Så jeg ser frem til de forestående forhandlinger. Tak for ordet.

Kl. 10:38

Formanden (Søren Gade):

Tak for det. Der er en enkelt kort bemærkning fra fru Monika Rubin.

Kl. 10:38

Monika Rubin (M):

Mange tak for en fin tale. Det er egentlig mere en kommentar end et spørgsmål. Jeg vil bare lige sige, at jeg hæftede mig ved, at ordføreren sagde, at ordføreren ikke var sikker på, at ordførerens organer kunne bruges. Og der vil jeg bare gerne virkelig understrege, at man kan bruge organer fra folk, der er helt op til 90 og 110 år gamle, altså der kan sagtens være nogle organer, man kan bruge. Så hvis ordføreren ikke er tilmeldt – og gerne vil være tilmeldt – Organdonorregisteret, er det bare en opfordring herfra til at gøre det.

Kl. 10:38

Formanden (Søren Gade):

Ordføreren.

Kl. 10:38

Jens Henrik Thulesen Dahl (DD):

Tak for opfordringen. Og jeg er da glad for, at mine organer også kan bruges. Jeg kan sige, at jeg er registreret; jeg er så også registreret på den måde, at mine pårørende vil blive bedt om at tage stilling, for det har været en del af min dialog med mine pårørende, at det er sådan, vi gerne vil have det.

Kl. 10:39

Formanden (Søren Gade):

Der er ikke flere korte bemærkninger. Vi siger tak til hr. Jens Henrik Thulesen Dahl. Og jeg byder nu velkommen til fru Louise Brown fra Liberal Alliance.

Kl. 10:39

(Ordfører)

Louise Brown (LA):

Tak for det, formand. Kære Mads Peter Sebbelov, Lars Sebbelov, Lars Erik Sebbelov, Jette Sebbelov, Jeanne Dahl Priess og Rasmus Griechen Priess, tak for jeres borgerforslag, og tak til alle de borgere, der har skrevet under, så vi i dag kan drøfte det her vigtige emne i Folketingssalen.

Det er en frygtelig situation, som Mads Peter Sebbelov og hans familie har stået i, ja, og som mange andre danskere desværre også har stået i eller kommer til at stå i. Vi har et dygtigt sundhedsvæsen her i Danmark, og man kan heldigvis redde rigtig mange mennesker ved hjælp af transplantationer. Men desværre er der langt flere mennesker, der behøver et nyt organ, end der er donorer. Det er en stor udfordring, og jeg forstår til fulde, hvor forslagsstillernes ønsker kommer fra. At miste en, man elsker, er noget af det værste, man kan komme ud for. Og endnu værre er det måske, hvis man ved, at noget kunne have været gjort for at redde vedkommende. Jeg forstår det virkelig godt.

Men hele samtalen om organdonation er, som vi hører, enormt dilemmafyldt. Det betyder ikke, at vi så ikke skal have samtalen, for det skal vi – den er vigtig. Jeg kan sagtens se fordele og ulemper ved både formodet samtykke og ved informeret tilvalg, men den allerede eksisterende ordning med informeret samtykke udtrykker for mig en respekt for individets autonomi, integritet og ret til selvbestemmelse.

Efter Liberal Alliances opfattelse har vi et retmæssigt ejerskab til vores egen krop. Det forhindrer andre i at lave dispositioner på vegne af os, uden at vi har givet samtykke hertil. Det her var også en af Det Etiske Råds hovedpointer til Sundhedsudvalget helt tilbage i juni 2022.

Det er en afvejning – og en svær afvejning. I den ene vægtskål ligger muligheden for at redde liv, som ellers ville være gået tabt; i den anden ligger respekten for det enkelte menneskes ret til at råde over egen krop, også i døden. Så det er en følsom afvejning. Men for Liberal Alliance og for mig personligt vægter den personlige frihed og retten til vores egen krop og til at bestemme over vores egen krop højest. Derfor bakker vi fortsat op om den model, vi har i dag, altså informeret samtykke.

Men som jeg startede med at sige, er den her samtale ekstremt vigtig. Jo mere, vi taler om det her emne, jo mere fylder det naturligvis også i nyhedsstrømmen og andre steder i mediebilledet, og på den måde kan vi forhåbentlig alle sammen være med til at få flere til at tage stilling. Jeg vil ikke stå her på talerstolen og opfordre alle til at blive organdonorer, men jeg vil gerne opfordre alle til i det mindste at tage stilling.

Jeg glæder mig til de kommende møder i den etiske kreds, og jeg er helt sikker på, at vi sagtens kan nå frem til en god fælles model, for jeg er enig med ministeren og de andre ordførere i, at noget skal der gøres. Så det ser jeg frem til – og tak for muligheden. Tak for ordet.

Kl. 10:42

Formanden (Søren Gade):

Tak for det. Der er ingen spørgsmål til ordføreren, så vi siger tak til fru Louise Brown, og jeg giver nu ordet til hr. Per Larsen fra Det Konservative Folkeparti.

Kl. 10:42

(Ordfører)

Per Larsen (KF):

Tak for det, formand, og stor tak til Mads Peter Sebbelov for at bringe sagen til debat endnu en gang. Du har i den grad gjort en kæmpe indsats i hele den her debat, og jeg er slet ikke i tvivl om, at det også har tilskyndet rigtig mange mennesker til at tilmelde sig eller i det hele taget tage stilling til organdonation. Og det er vigtigt, at vi alle sammen aktivt tager stilling til organdonation – at vi enten vælger at tilmelde os organdonation, eller at vi vælger at fravælge organdonation. Og det står jo enhver frit for sammen med sine pårørende at finde ud af, hvad man ønsker der.

Borgerforslaget, vi her har til behandling, går jo på aktivt fravalg af organdonation i Danmark fra det fyldte 18. år, og aktivt fravalg er jo en model, hvor man rent faktisk så aktivt skal registrere sig med et nej, hvis man ikke ønsker at være organdonor. Myndige borgere, der ikke aktivt registrerer, at de ikke ønsker at donere, vil i den her model så være organdonorer.

Sidst vi havde forslaget til debat – for det har vi jo drøftet flere gange – argumenterede vi for, at vi ønskede en ordning, som kunne afhjælpe de udfordringer, der er på organdonationsområdet, men det skulle jo imidlertid være en løsning, hvor borgerne aktivt skulle tilmelde sig ordningen, så der ikke var tale om nogen form for tvang. Som det tidligere blev nævnt her, fremsatte vi i Konservative sammen med Socialistisk Folkeparti og Dansk Folkeparti jo forslaget B 65, som blev vedtaget den 19. maj 2022 her i Folketinget med 95 stemmer for og ingen imod. Med forslaget opfordredes regeringen til at indkalde til politiske forhandlinger om at få flere til at forholde sig til organdonation, også selv om det er svært.

Det foresloges, at det skal gøres obligatorisk for alle over 18 år at tage stilling til organdonation. Det skal ske i mødet med det offentlige, eksempelvis når der udstedes og fornyes kørekort, når der udstedes og fornyes sundhedskort, når der udstedes og fornyes pas, og når personer slår op i den personlige sundhedsjournal i forbindelse med eksempelvis et lægebesøg. I Sundhedsudvalgets betænkning over B 65 tilkendegav et flertal i udvalget, at regeringen som en del af de politiske forhandlinger skal inddrage eksperter med henblik på at belyse obligatorisk stillingtagen nærmere, herunder viden på området, etiske dilemmaer, juridiske rammer og finansiering. Tak til ministeren for at have sat processen i gang.

I mellemtiden har Det Etiske Råd jo rent faktisk tilsluttet sig den model, og det er en god model, som adresserer problemerne, og som ikke tvinger borgerne til organdonation. Vi kan derfor ikke støtte borgerforslaget, sådan som det ligger her, men vi vil gøre alt, hvad vi kan, for at sikre, at så mange potentielle donorer som muligt får taget stilling, og det kommer vi til at kæmpe aktivt for fremadrettet. Det er jo en model, hvor man tilkendegiver, enten om man vil være organdonor og i givet fald med hvilke organer, eller om man ikke vil være organdonor, eller at man ikke har taget stilling. Tak for ordet.

Kl. 10:46

Formanden (Søren Gade):

Tak for det. Der er ingen korte bemærkninger til ordføreren. Vi siger tak til hr. Per Larsen, og jeg byder nu velkommen til hr. Peder Hvelplund fra Enhedslisten.

Kl. 10:46

(Ordfører)

Peder Hvelplund (EL):

Tak for det, formand. Og jeg tror ikke, der har været nogen heroppe på talerstolen uden at indlede talen med først at sige tak til de 55.000, der har skrevet under på borgerforslaget, og selvfølgelig også særlig til dig, Mads Peter Ebbelov. Det vil jeg også gerne gøre, og det er mest for også at udtrykke min respekt for, at du har stået i en så svær personlig situation, som du har gjort med tabet af din datter, og så samtidig har haft overskuddet til at bruge det som anledning til prøve at få ændret noget generelt samfundsmæssigt. For det bringer jo ikke din datter tilbage, men det kan måske være med til at ændre forholdene for andre, der kommer til at stå i en lignende situation, så jeg har stor respekt for at have overskuddet til at gøre det.

Jeg vil egentlig også godt takke ministeren for at tage initiativ til, at vi tager drøftelserne i den etiske kreds, og at vi får en mere bred og grundig debat i forhold til spørgsmålet. For jeg synes, det her er et spørgsmål, som egner sig til at blive noget, hvor man også kommer lidt dybere ned i drøftelserne. For det er jo ikke et binært spørgsmål. Det er ikke et spørgsmål, der bare kan løses med, at man siger, at hvis vi bruger formodet samtykke frem for informeret samtykke, så er den her problemstilling løst. Der er flere elementer i det, og derfor synes jeg, det er rigtig fornuftigt, at vi får kigget mere grundlæggende på det hele.

For det handler jo bl.a. om, som fru Monika Rubin også var inde på, at vi også skal sikre, at kapaciteten i vores sundhedsvæsen er der, altså at dem, der reelt er klar til at være organdonorer, så også reelt bliver det. Der skal være tiden til, at personalet er klædt på til samtalen med de pårørende, men der skal også være tid til at forberede udtagning af organer og organdonation. Det er jo et af de aspekter, vi skal kigge på. Der er også hele spørgsmålet om, at det her grundlæggende handler om, at folk skal tage stilling, for det er ikke kun den enkelte, der skal tage stilling. Det er den enkeltes valg, og det valg skal vi respektere.

Jeg er ikke af den opfattelse, at det skal være noget, som pårørende kan omgøre, og det er jo den situation, vi står i, hvis folk ikke har taget stilling, for så bliver det de pårørende, der skal træffe beslutningen. Men hvis folk har taget stilling, har de formentlig også haft snakken med de pårørende og forberedt dem på, at det her er det, der er mit ønske, altså at når jeg på et eller andet tidspunkt dør, og hvis det er i en situation, hvor det er muligt med organdonation, så er det mit klare ønske, at det er sådan, det skal være. Og derfor handler det jo også om, at man netop også får folk til at tage stilling til det.

Derfor synes jeg også, at den model, vi har nu, og som vi i hvert fald skal til at efterprøve, altså spørgsmålet om at have informeret samtykke koblet sammen med obligatorisk stillingtagen, sådan set er den model, som jeg ligger på nu. Det er det, jeg synes, vi skal arbejde på, så vi får gjort det endnu mere klart med obligatorisk stillingtagen, som andre har været inde på, altså at man i forbindelse med kontakt til det offentlige så afkræves stillingtagen, og det kan jo både være, om man vil være organdonor, eller om man ikke vil være det, eller at man ikke er klar til at tage stilling endnu. For den mulighed skal naturligvis være der.

Til gengæld synes jeg sådan set godt, man kan gøre det helt obligatorisk, altså at det er et krav, man stiller til folk, i forbindelse med at man f.eks. skal have kørekort eller andet. Men det er jo noget af det, vi kan tage i drøftelserne i den etiske kreds, altså hvor hård sådan en model skal være. Det afgørende er bare, at vi får folk til at tage stilling, og at man også stadig væk har muligheden for at sige, at det er man simpelt hen ikke afklaret omkring endnu.

For det er klart, at den bekymring, der kan være, er, at hvis man ligesom anlægger den tilgang, som man også kunne høre Liberal Alliance var kritiske over for, altså det med, at der er andre, der går ind og træffer valg på ens vegne, så kan det også medføre en vis modstand. Der er forskellig evidens for det, og der er forskellige erfaringer fra andre lande. Jeg synes, det er rigtig fornuftigt, at vi får drøftelsen i den etiske kreds, og man kan sige, at det positive i hvert fald er, at hver gang debatten bliver bragt op, kan vi tydeligt se det på antallet af folk, der tager stilling og melder sig til Organdonorregisteret, altså at det, der har allermest betydning, er, at debatten er der, at man selv bliver afkrævet en stillingtagen, og at man også tager debatten med venner og familie og pårørende. Så alene det, at vi har debatten, er med til at bidrage til det.

Der, hvor Enhedslisten umiddelbart står, er som sagt, at vi går ind for en model med informeret samtykke og med obligatorisk stillingtagen og så med gradueringer, i forhold til hvor hårdt man går til den i forhold til spørgsmålet om obligatorisk stillingtagen. Og så skal der selvfølgelig være ressourcer i sundhedsvæsenet til at kunne løfte opgaven, sådan at vi har informationskampagner og at nogle af de anæstesilæger, som fru Monika Rubin også nævnte, og som er nogle af dem, der konkret er berørt af den her problemstilling, også kommer ud, og at vi dermed får bredt debatten ud, så flere kommer til at tage stilling. Det synes jeg ville være rigtig positivt. Men vi siger i hvert fald tak for det, og vi vil med stor fornøjelse indgå i debatten, også i den etiske kreds, om at få en ny model, så vi sikrer, at flere af dem, der ønsker at donere, også får muligheden for at gøre det.

Kl. 10:51

Formanden (Søren Gade):

Tak for det. Og der er en enkelt kort bemærkning. Hr. Kim Edberg Andersen fra Nye Borgerlige.

Kl. 10:51

Kim Edberg Andersen (NB):

Det er lidt et spørgsmål i forhold til det her med obligatorisk stillingtagen, for man kan sige, at der jo er nogle mennesker, for hvem det her bliver så mørkt et sted at kigge ind, at de ikke har lyst til at skulle tage stilling. Og det må vel også være o.k. for mennesker at være sådan et sted.

Men jeg skal lige forstå på ordføreren, hvad han mener: Hvis man kommer ned for at få et kørekort, et sundhedsbevis eller et pas og man ikke ønsker at tage stilling, skal man så ikke have lov til at lade være? Jeg vil bare lige høre, hvor voldsomt ordføreren mener at der skal gås til værks her.

Kl. 10:52

Formanden (Søren Gade):

Ordføreren.

Kl. 10:52

Peder Hvelplund (EL):

Jeg forsøgte i hvert fald at gøre det rimelig klart, at jeg synes, det er fuldstændig afgørende, at man har muligheden for at kunne sige »ved ikke«, altså at det ønsker man simpelt hen ikke at tage stilling til. Det er fuldstændig afgørende for mig, at man har den mulighed, for selvfølgelig er der ikke nogen, der skal tvinges til at tage stilling til noget, man ikke er afklaret om. Om det så er en opfordring, der skal ligge en gang om året eller hvert tredje eller fjerde år, altså hvor hårdt man skal gå til den i forhold til at sige, at du skal sige »ved ikke« til det, ved jeg ikke. Altså, det at sige »ved ikke« er jo også udtryk for en stillingtagen. Det, der er afgørende, er sådan set, at man har den model, hvor man ikke presser nogen til at skulle tage stilling til noget, som de reelt ikke mener de er klar til at tage stilling til. Men det gør i hvert fald, at man så har overvejelsen.

Kl. 10:52

Formanden (Søren Gade):

Der er ikke flere korte bemærkninger. Vi siger tak til hr. Peder Hvelplund, og jeg byder nu velkommen til fru Lotte Rod fra Radikale Venstre.

Kl. 10:53

(Ordfører)

Lotte Rod (RV):

Tak for det, formand. Jeg havde netop svaret på alle de spørgsmål, som journalisten havde på sin blok, og da mikrofonen så blev slukket, kniber journalisten øjnene lidt sammen og siger tænksomt: Jeg har faktisk heller ikke fået meldt mig til. Og han er jo ikke alene. Jeg tror, vi er mange, der gerne vil være organdonorer, men alligevel er der også bare mange, som ikke lige får taget sig sammen til at gå ind på nettet og finde Organdonorregisteret og melde sig til, og imens er der børn, unge og voksne, som står på venteliste. Hvert år er der mennesker, der dør, mens de venter, og der er mennesker, der kunne have levet et normalt liv, hvis de havde fået et nyt organ.

Jeg har været medlem af Folketinget i over 10 år. Vi har haft den samme diskussion i alle årene. Vi siger hver gang alle sammen, at vi gerne vil have flere organdonorer, og alligevel går det bare helt utrolig langsomt. Så i Radikale Venstre har vi den tilgang til det, at vi vil forsøge at presse på for alle de modeller, som vi kan finde flertal for. Hvis vi kan finde flertal for at lave en model, hvor vi spørger flere mennesker, vil vi gerne være med til det, men allerhelst vil vi gerne have en model, hvor vi vender det på hovedet, sådan at det almindelige bliver, at man er organdonor. Det eneste, jeg sådan set ikke synes er i orden, er, hvis vi ikke gør noget – som ministeren også sagde.

Men staten skal ikke eje vores organer. Det siger kritikerne, og det argument har vi også hørt igen i dag. For mig har det her ingenting med staten at gøre. For mig er det noget, vi gør fra menneske til menneske. Det er noget, der er mellem os mennesker. Hvis der skulle ske et eller andet med mine børn eller mig, der gør, at vi har brug for et nyt organ, ville jeg være dybt taknemlig over for det menneske, som ville give os et organ. Og hvis der skulle ske mine børn eller mig noget, der gør, at vi mister livet, så ville jeg i det mindste kunne finde en lille smule mening i at kunne give et organ videre og dermed kunne lade et andet menneske leve. Andre mennesker kan have andre holdninger, og derfor skal man selvfølgelig kunne melde sig fra, og pårørende skal også kunne sige nej, hvis man ikke har taget stilling. Men for mig er det her grundlæggende noget, vi gør for hinanden, som det også er tanken med de fine armbånd, som Organdonation - ja tak! laver. Hjerterne er de helte, der siger ja tak til organdonation, fordi vi alle kan redde liv og være helte for hinanden, og stjernerne er de donorer, der redder menneskers liv og selv ender som stjerner på himlen.

Tusind tak til forslagsstillerne, fordi I bliver ved med at kæmpe den her kamp. Tak til ministeren, fordi du er med til at gå forrest. I Radikale Venstre kan vi støtte borgerforslaget.

Kl. 10:56

Formanden (Søren Gade):

Tak for det, og der er ikke nogen korte bemærkninger til ordføreren. Vi siger tak til fru Lotte Rod. Jeg byder velkommen til fru Mette Thiesen, Dansk Folkeparti.

Kl. 10:56

(Ordfører)

Mette Thiesen (DF):

Tusind tak, og tak til forslagsstillerne for det her forslag. Det her forslag er meget forståeligt. Det er også meget sympatisk. Hovedstilleren, som jeg kan se sidder på tilhørerrækkerne, Mads Peter Sebbelov, mistede sin kun 15-årige datter, mens hun stod på ventelisten til at modtage et nyt hjerte. Og alle vi, der er forældre, kan nok forestille os, hvilken smerte og hvilket tab det er at miste et barn og så ovenikøbet ved en uretfærdighed som det her. Det kan jeg i hvert fald forsøge at forestille mig. Det løber mig ærlig talt koldt ned ad ryggen, og det knuser mit hjerte.

I Dansk Folkeparti tror vi på, at vi skal se på den måde, man registrerer sig som organdonor, så man i højere grad bliver konfronteret med beslutningen, når man fylder 18 år, ligesom det også er blevet nævnt af rigtig mange af de andre ordførere. Jeg er rigtig glad for, at der allerede nu er et arbejde i gang. Vi kommer også til at presse på for, at vi finder en løsning på det. Vi kan ikke bakke op om lige præcis den model, der ligger her, egentlig af de samme årsager, som de andre ordførere har anført. Det handler om det her med et aktivt fravalg.

Når vi skal tage stilling til organdonation, er det jo konfrontationen med vores egen dødelighed, som vi står over for, og jeg skal da være fuldstændig ærlig og sige, at mit forhold til døden har været tvedelt, især igennem de senere år. Der er både den her helt naturlige frygt for det mørke og det uvisse, og så er der måske en anden lidt mere rolig tilgang, der handler om at sove stille ind, glide ind i et mørke og ned i noget varmt og fredfyldt og forhåbentlig møde alle dem, som man har mistet, i det hinsides. Jeg er et kristent menneske; jeg holder mig til det sidste, selv om jeg også skal være fuldstændig ærlig og sige, at jeg ikke har lyst til at tænke for meget på døden. Den skræmmer mig fortsat, og det tror jeg sådan set den gør for langt de fleste af os.

Derfor er organdonation også en enormt svær ting at tage stilling til, men som minimum må vi forsøge at lave en model, hvor man i hvert fald bliver konfronteret med beslutningen, f.eks. når man fylder 18 år, som det også har været nævnt. Personligt har jeg først lige taget stilling, og jeg skal være ærlig og sige, at jeg også synes, det var ubehageligt og svært, men nu er beslutningen i hvert fald taget, og hvis jeg kommer herfra for tidligt, kan jeg forhåbentlig redde nogle andres liv. Jeg vil også rigtig gerne her på talerstolen opfordre andre til så at sige at se døden i øjnene og i hvert fald tage stilling til, om man ønsker at donere sine organer, vel vidende at der forhåbentlig er mange år til, at man skal herfra, men så man er klar, hvis man kommer tidligere af sted end forventet.

I Dansk Folkeparti kan vi ikke støtte det her forslag, men vi er som sagt i gang med de her drøftelser og de her forhandlinger om at finde en ny model, for vi er sådan set fuldstændig enige i, at flere er nødt til at tage stilling, og at vi har brug for flere organdonorer. Jeg mener og vi mener, at man bør om ikke drøfte så i hvert fald overveje, om det skal være meget mere præsent, når man f.eks. fylder 18 år. Det er også nogle af de drøftelser, som vi skal i gang med, og jeg kan høre, at der er mange, der også er inde på det samme spor. Når man er 18 år, er døden heldigvis ikke det, der fylder allermest. Jeg tror, de fleste af os, da vi var 18 år, tænkte, at vi var noget nær udødelige. Men hvis flere vil tage aktivt stilling tidligere, er vi også kommet et rigtig langt stykke ad vejen. Tusind tak for at stille forslaget, og tusind tak for ordet.

Kl. 11:00

Formanden (Søren Gade):

Der er ikke nogen, der har bedt om ordet. Så vi siger tak til fru Mette Thiesen, og jeg giver nu ordet til fru Sascha Faxe fra Alternativet.

Kl. 11:00

(Ordfører)

Sascha Faxe (ALT):

Tak, formand. Også fra Alternativet skal der lyde en tak for at fremsætte det her forslag, og jeg har også en dyb beundring for det overskud, det må være kræve, at man oven på at have mistet sit barn – jeg kan slet ikke forestille mig, hvor slemt det måtte være – så kan bruge det til en aktiv samfundshandling. Det har jeg en dyb beundring for. Og der er også en stor tak, fordi det endnu en gang giver os en anledning til at tage en debat, der er supervigtig i vores samfund, og som jeg også kan høre på alle de andre ordførere og på ministeren er en debat, som vi i Folketinget tager alvorligt.

Vi tager i Alternativet borgerforslag meget alvorligt, og vi er også der, hvor vi har kigget meget, meget grundigt på forslaget, og vi tænker, at det er den hårdeste model, der er valgt i det her forslag, hvor der ikke er plads til det store råderum for de pårørende. Derfor synes vi også, der kunne være en idé i, at vi går tilbage – og derfor siger vi ja tak til den udstrakte hånd fra ministeren – og tager en samtale, i forhold til hvordan vi kan finde en model, hvor vi både sikrer, at der er kapacitet i sundhedsvæsenet, men hvor vi også sikrer, at vi ikke skaber en modstand, og hvor vi stadig skaber den frihed, der er i at have ejerskab til egen krop i det her samfund.

For os ligger der også en ting i det, som det er vigtigt at være opmærksom på, og det er egentlig de svageste og de sårbare i vores samfund. Når vi taler om de svageste, tænker vi nogle gange, at det er folk, der er udsatte – traditionelt de socialt og økonomisk udsatte – og de vil have sværere ved at tage det her aktive valg eller fravalg, der vil ligge, fordi de simpelt hen ikke ser, hvad der sker i indbakken på de digitale platforme. Men der er også et andet sted, hvor det ligger, og det er, at der i dag er rigtig mange unge, der er sårbare på andre måder med angstdiagnoser, depression og stress, og det falder meget ofte i den alderskategori, hvor det så bliver aktuelt, nemlig når man er 18 år, og for dem vil det også kunne ramme noget hårdere, hvis vi ikke finder en model, der er en lille smule blødere.

Men når det så er sagt, anerkender vi fuldt ud, at der er brug for flere organer, og vi er der, hvor vi skal finde en løsning. Jeg kender selv folk, der fejrer en for dem ægte og virkelig ny fødselsdag den dag på året, hvor de f.eks. fik nye lunger. Det har en enormt stor betydning, og vi skal have mange flere af den slags fødselsdage fremover. Så derfor siger vi ja tak til at være med til at kigge på noget mere data og noget viden fra de andre europæiske lande og finde ud af, hvordan vi finder en model, så vi ikke kommer derhen, hvor vi, som De Radikales ordfører siger, netop tager den her debat igen og igen. Det skal ikke være der, vi er. Vi vil også meget gerne have et tempo i den her behandling, for der sidder folk derude nu, som ikke har den tid til, at vi bruger 10 år på at snakke om det her. Så vi vil meget gerne kunne finde ud af noget, gerne på den anden side af sommerferien, men i hvert fald inden der er gået et år siden folketingsvalget. Så endnu en gang tak, det betyder rigtig, rigtig meget. Tak for ordet.

Kl. 11:04

Formanden (Søren Gade):

Tak for det. Der er ikke nogen korte bemærkninger. Vi siger tak til fru Sascha Faxe, og jeg byder velkommen til hr. Kim Edberg Andersen fra Nye Borgerlige.

Kl. 11:04

(Ordfører)

Kim Edberg Andersen (NB):

Tak for det. At miste en datter eller en søn er jo nok et mørke, ingen forældre har lyst til at kigge ind i. Så stor respekt for den kamp, der kæmpes nu for at råde bod på noget, som vi alle sammen skal tage stilling til, og som vi ikke havde gjort, og hvor vi ikke kunne hjælpe i det aktuelle tilfælde.

Når det så er sagt, kommer jeg fra et parti, hvor vi mener, at mennesker er deres egne. De er ikke statens ejendom, og derfor kommer vi også til at stemme nej til forslaget her. For vi mener hverken, at et formodet samtykke eller et aktivt fravalg stiller menneskerne, danskerne, frit til selv at forholde sig til, hvad der skal ske med dem, når de engang går bort. Det her er en diskussion, hvor vi i Folketinget kommer til at være fuldstændig – hundrede procent – enige om, at vi skal skaffe nogle flere organer. Det tror jeg overhovedet ikke vi kommer til at være uenige om herinde. Men i Nye Borgerlige kommer vi ikke til at stemme for et aktivt fravalg, og vi kommer ikke til at stemme for et formodet samtykke. Og jeg er faktisk lidt i tvivl – det var også derfor, jeg spurgte Enhedslistens ordfører – om vi kommer til at være ude for et meget direkte pres, når vi som borgere har behov for at få fornyet et pas eller et sygesikringsbevis.

Når det så er sagt, kommer vi i Nye Borgerlige til at være med på næsten alle de andre ting, hvor det er ad frivillighedens vej, at vi gør det her. Vi kommer jo til at være med til, at det kommer op som en påmindelse, og vi kommer til at være med til det, hvis man ønsker at få mere information om det her allerede i skolerne osv. osv. Vi kommer til at synes, det er o.k., at danskerne hele tiden bliver mindet om – der er 80 pct., som faktisk gerne vil – at det skal man også lige have gjort.

Men jeg tror, at frivillighedens vej er den bedste, og i sidste ende er jeg et menneske, som tror på, at min krop er min; den er ikke statens, og jeg skal nok tilbyde mine organer. Jeg skal nok få det gjort – jeg har faktisk ikke selv fået det gjort – så jeg skal nok selv gå ud og få tilbudt mine organer til det. Men det skal være mit valg, som jeg tager ud fra lysten til at hjælpe et andet menneske og ud fra en tanke, hvor jeg selv får lov at tænke det her igennem, når jeg er klar til at have de tanker. For det er voldsomme tanker, og derfor er vi jo også bekymrede, hvis det er sådan, at vi skal sætte et kryds for at få et pas.

Nye Borgerlige kommer ikke til at støtte det aktuelle forslag, men vi kommer til at gå aktivt ind i, at vi finder en løsning på at få mange flere organer til rådighed for danskerne.

Kl. 11:06

Formanden (Søren Gade):

Tak til hr. Kim Edberg Andersen. Der er ikke nogen korte bemærkninger. Vi er nu igennem ordførerrækken, og jeg vil give ordet til sundhedsministeren.

Kl. 11:07

Indenrigs- og sundhedsministeren (Sophie Løhde):

Tak for det, formand. Det er måske lidt utraditionelt, at man tager ordet som minister, efter at vi har været hele rækken igennem i forbindelse med et borgerforslag, men jeg gør det alligevel, fordi jeg virkelig gerne vil takke alle partierne for de mange gode ordførertaler, som der er blevet holdt, for de mange gode forskellige perspektiver, etiske dilemmaer, der har været rejst, for en debat, der afspejler, at vi bredt i Folketinget – og vi er også mange partier – ikke nødvendigvis er enige på alle niveauer om, hvad det er, der så skal være løsningen, men til gengæld er der en enighed om og en opbakning til, at vi skal gøre mere, end vi gør i dag.

Det er det sidste, jeg tager med mig her fra debatten i dag, og det er i virkeligheden også det bedst opnåelige nu her i situationen for forslagsstillerne og de mange mennesker, der har skrevet under på borgerforslaget, altså at det ikke har været meningsløst og det har ført til noget, sådan at det nu kan være med til at gøre en forskel og dermed i sidste ende forhåbentlig også kan være med til at redde liv.

Jeg ser frem til, at vi nu bruger de videre drøftelser til sammen at blive klogere, at vi kan diskutere de forskellige etiske dilemmaer, og at vi også ser på alle de elementer, der ikke nødvendigvis vedrører samtykkemodeller. Flere ordførere har f.eks. været inde på spørgsmålet omkring hjertedødskriteriet, som er noget af det, jeg har lagt op til at vi skal drøfte på vores næste møde, hvor der også er anbefalinger klar fra Sundhedsstyrelsen på baggrund af den aftale, som partierne indgik tilbage i, tror jeg, 2018-19, om at se på det her område og genoverveje det på ny.

Så skal vi selvfølgelig også dykke ned i – det har vi også gjort på det møde, vi havde i forgårs – hvad der er op og ned, i forhold til hvad andre lande gør, hvad der er klar evidens for, hvad der måske ikke er klar evidens for, og i hvert fald sikre, at vi har styr på fakta.

Jeg bed mærke i, at den næstsidste ordfører fra Alternativet eksempelvis påpegede, at det er den hårdeste model, der er valgt med borgerforslaget her, som det blev sagt fra talerstolen. Det er ikke korrekt set med mine øjne, for som jeg læser forslagsstillernes forslag, ønsker man en blød variant af aktivt fravalg. Der var også en anden ordfører, der sagde, at hvis man indfører aktivt fravalg, betyder det, at hvis man ikke har taget stilling, er man automatisk organdonor. Det er et argument, hvor måske Liberal Alliance ville sige: Ja, så tilhører mine organer lige pludselig staten. Nej, det gør de ikke, for har man ikke taget stilling, og det er ikke alle mennesker, der ønsker at tage stilling, så vil man med en blød variant af aktivt fravalg lade det sidste ord og beslutningen være op til ens pårørende.

Jeg ser frem til de videre drøftelser og forhandlinger med Folketingets partier. Som jeg tilkendegav indledningsvis, har vi fra regeringens side fra starten sagt, at vi ønsker at være klar til at se på hele området, og det eneste forbehold, vi har, og det eneste, vi ikke er åbne over for, er ikke at gøre noget, for vi skal gøre mere, så vi kan styrke organdonationsområdet, sådan at vi kan sikre, at vi kan være med til at redde flere liv.

Endnu en gang tusind tak til Folketingets partier og jer som ordførere for en rigtig fin debat her i Folketingssalen i dag om et rigtig vigtigt emne.

Kl. 11:11

Formanden (Søren Gade):

Og vi siger tak til sundhedsministeren.

Da der ikke er flere, som har bedt om ordet, er forhandlingen sluttet.

Jeg foreslår, at forslaget til folketingsbeslutning henvises til Sundhedsudvalget. Hvis ingen gør indsigelse, betragter jeg dette som vedtaget.

Det er vedtaget.

Kl. 11:11

Meddelelser fra formanden

Formanden (Søren Gade):

Der er ikke mere at foretage i dette møde.

Folketingets næste møde afholdes tirsdag den 14. marts 2023, kl. 13.00.

Jeg henviser til den dagsorden, der vil fremgå af Folketingets hjemmeside. Jeg skal øvrigt henvise til ugeplanen, der vil fremgå af Folketingets hjemmeside.

Mødet er hævet. (Kl. 11:11).


17. møde

Tirsdag den 14. november 2023 kl. 13.00

Dagsorden

1) Spørgsmål om fremme af forespørgsel nr. F 12:

Forespørgsel til statsministeren om regeringens værdipolitik med fokus på de udfordringer, der følger af indvandringen.

Af Pia Kjærsgaard (DF) m.fl.

(Anmeldelse 09.11.2023).

2) 1. behandling af beslutningsforslag nr. B 14:

Forslag til folketingsbeslutning om Danmarks indgåelse af overenskomst af 14. juni 2022 mellem Kongeriget Danmarks regering sammen med Naalakkersuisut på den ene side og Canadas regering på den anden side om maritim afgrænsning og landeafgrænsning i området mellem Grønland og Canada.

Af udenrigsministeren (Lars Løkke Rasmussen).

(Fremsættelse 05.10.2023).

3) Forhandling om redegørelse nr. R 6:

Udenrigsministerens arktiske redegørelse.


(Anmeldelse 12.10.2023. Redegørelse givet 12.10.2023. Meddelelse om forhandling 12.10.2023).

4) 1. behandling af lovforslag nr. L 65:

Forslag til lov om ændring af straffeloven. (Forbud mod utilbørlig behandling af skrifter med væsentlig religiøs betydning for et anerkendt trossamfund).

Af justitsministeren (Peter Hummelgaard).

(Fremsættelse 27.10.2023).

Kl. 13:00

Meddelelser fra formanden

Første næstformand (Leif Lahn Jensen):

Mødet er åbnet.

I dag er der følgende anmeldelser, og på baggrund af de mange fremsættelser skal jeg undlade at læse titlerne op:

Børne- og undervisningsministeren (Mattias Tesfaye):

Lovforslag nr. L 78 (Forslag til lov om ændring af dagtilbudsloven. (Justering af krav til minimumsnormering i privatinstitutioner)).

Justitsministeren (Peter Hummelgaard):

Lovforslag nr. L 79 (Forslag til lov om ændring af databeskyttelsesloven og lov om Det Centrale Personregister. (Justering af aldersgrænsen for samtykke til behandling af personoplysninger i forbindelse med udbud af informationssamfundstjenester m.v.)) og 

Lovforslag nr. L 80 (Forslag til lov om ændring af straffeloven, retsplejeloven og politiloven. (Initiativer mod åbenlys og systematisk handel med ulovlige stoffer)).

Klima-, energi- og forsyningsministeren (Lars Aagaard):

Lovforslag nr. L 81 (Forslag til lov om CO2-kvoter).

Udlændinge- og integrationsministeren (Kaare Dybvad Bek):

Lovforslag nr. L 82 (Forslag til lov om ændring af lov om integrationsgrunduddannelse (igu) og lov om Arbejdsgivernes Uddannelsesbidrag. (Videreførelse og udvidelse af igu-ordningen og videreførelse af egu-fgu-bonusordningen)).

Kim Edberg Andersen (NB) m.fl.:

Beslutningsforslag nr. B 48 (Forslag til folketingsbeslutning om en ordning for filippinsk arbejdskraft i velfærdssektoren i Danmark).

Victoria Velasquez (EL) m.fl.:

Beslutningsforslag nr. B 49 (Forslag til folketingsbeslutning om at anerkende frisørers og bioanalytikeres skader i bevægelsesapparatet som arbejdsskader).

Sólbjørg Jakobsen (LA) og Helene Liliendahl Brydensholt (ALT) m.fl.:

Beslutningsforslag nr. B 50 (Forslag til folketingsbeslutning om at lovliggøre partnerægdonation).

Pia Kjærsgaard (DF) m.fl.:

Beslutningsforslag nr. B 51 (Forslag til folketingsbeslutning om at udvise ikkeintegrerbare udlændinge).

Nikoline Erbs Hillers-Bendtsen (ALT) og Steffen Larsen (LA) m.fl.:

Beslutningsforslag nr. B 52 (Forslag til folketingsbeslutning om inden for den eksisterende lovgivning at varetage hensynet til den offentlige orden og sikkerhed ved afholdelse af demonstrationer).

Andreas Karlsen (KF) m.fl.:

Beslutningsforslag nr. B 53 (Forslag til folketingsbeslutning om at tydeliggøre og samle reglerne om servicehunde i én lov).

Pia Kjærsgaard (DF) m.fl.:

Forespørgsel nr. F 13 (Agter ministeren at tage initiativ til at følge Frankrig, som ønsker at udvise udlændinge, der billiger terror, og dermed udvide straffelovens § 136, som maksimalt kan give 4 års fængsel for billigelse af terror?).

Titlerne på de anmeldte sager vil fremgå af www.folketingstidende.dk (jf. ovenfor).

Det første punkt på dagsordenen er:

1) Spørgsmål om fremme af forespørgsel nr. F 12:

Forespørgsel til statsministeren om regeringens værdipolitik med fokus på de udfordringer, der følger af indvandringen.

Af Pia Kjærsgaard (DF) m.fl.

(Anmeldelse 09.11.2023).

Kl. 13:01

Første næstformand (Leif Lahn Jensen):

Hvis ingen gør indsigelse mod fremme af denne forespørgsel, betragter jeg Tingets samtykke som givet.

Det er givet.

Det næste punkt på dagsordenen er:

2) 1. behandling af beslutningsforslag nr. B 14:

Forslag til folketingsbeslutning om Danmarks indgåelse af overenskomst af 14. juni 2022 mellem Kongeriget Danmarks regering sammen med Naalakkersuisut på den ene side og Canadas regering på den anden side om maritim afgrænsning og landeafgrænsning i området mellem Grønland og Canada.

Af udenrigsministeren (Lars Løkke Rasmussen).

(Fremsættelse 05.10.2023).

Kl. 13:01

Forhandling

Første næstformand (Leif Lahn Jensen):

Forhandlingen er åbnet. Den første, der får ordet, er hr. Jesper Petersen fra Socialdemokratiet. Velkommen.

Kl. 13:02

(Ordfører)

Jesper Petersen (S):

Tak for det. Beslutningsforslaget handler jo om at skulle godkende og behandle den aftale eller overenskomst mellem kongeriget, altså den danske regering og naalakkersuisut i Grønland, og på den anden side Canada vedrørende maritim afgrænsning og landeafgrænsning Grønland. Det støtter Socialdemokratiet selvfølgelig, og jeg synes, det er glædeligt i en verden, der jo er tiltagende præget af konflikt og splid og ufred, at vi her kan lave en aftale om grænsedragning og afslutte forhandlinger, der har pågået siden 2005.

Man kan jo gå det nærmere igennem i forslaget og læse om den her overenskomst, men overordnet er det jo tre grænsedragninger: en maritim grænse inden for 200-sømilsområdet, en afgrænsning af kontinentalsoklen i Labradorhavet ud over de 200 sømil og endelig en landegrænse på Hans Ø eller Tartupaluk – sådan tror jeg det hedder på Grønlandsk. Jeg tror, at mange har hørt om den strid eller den situation, der har pågået i forhold til Canada, om, at man gjorde krav på det samme område, og der er der altså nu aftalt de her tre grænsedragninger. Der vurderes på de forskellige områder være et ganske lavt potentiale for fund af mineraler eller olie, og skulle det ske, er der også aftalt en processuel håndtering af det.

På Hans Ø bliver der jo formelt tale om en landegrænse til Schengenområdet. Det er jo altså en gold og ubeboet ø, og der skal heller ikke være nogen grænseposter eller andet. Men ikke desto mindre er der jo en forpligtelse over for EU, som Danmark har i den forbindelse, og det vil indgå i den arbejdsgruppe, som relevante myndigheder i kongeriget og Canada nu arbejder videre i. Vi kan anvende forskellige undtagelser fra Schengenreglerne, men vi har altså også en opgave med lige at få den del helt implementeret, ligesom der er nogle implementeringsudeståender med Canada, som varetages i samme arbejdsgruppe.

Inatsisartut i Grønland har ratificeret overenskomsten i juni måned, og nu gør Folketinget det forhåbentlig også her denne tirsdag eftermiddag. Så udestår Canadas ratificering, og derefter er vi altså i mål med den her overenskomst, som jeg synes at vi alle kan glæde os over er lykkedes at få forhandlet på plads. Socialdemokratiet kan altså støtte forslaget med de bemærkninger.

Kl. 13:05

Første næstformand (Leif Lahn Jensen):

Tak. Der er en enkelt kort bemærkning til fru Aki-Matilda Høegh-Dam. Værsgo.

Kl. 13:05

Aki-Matilda Høegh-Dam (SIU):

Tusind tak for det, ordfører. Det er blot en enkelt bemærkning. For inuitfolket er det land og de grænser, der er blevet lavet, jo ikke blot et territorium eller en form for ressource, hvis man kan sige det sådan. Det er også en del af identiteten. Det er en del af vores historie, og det bliver en del af vores fremtid. Tartupaluk og Pikialasorsuaq – disse navne er ikke blot noget, der repræsenterer geografiske betydninger, men det er indlejret i vores kultur og vores historie og er en symbolsk værdi for vores folk og den måde, vi brugte området til bearbejde fangstområder. Det har været brugt til en form for boplads i området og til jagtmarker, og der har været kulturelle knudepunkter i generationer.

Det var blot et behov for netop også at pointere det, fordi det også lige blev nævnt, at det ikke var beboet. Det er godt nok korrekt nu, men der er også de her nuancer, det er vigtigt at have med. Tak for det.

Kl. 13:06

Første næstformand (Leif Lahn Jensen):

Ordføreren.

Kl. 13:06

Jesper Petersen (S):

Det er fuldstændig rigtigt. Det med beboelsen handler jo specifikt i dag om Hans Ø, men som det også fremgår i bemærkningerne, er der nogle stærke historiske, kulturelle og sociale bånd mellem befolkningsgrupper i området, og som man kan læse sig til, er det jo også nogle af de ting, der er kommet frem og har været en del af de drøftelser, der har været her. Det er absolut relevant og godt, at det også fremgår her, og at det bliver bemærket, at hensynet til de her særlige forhold bliver afspejlet i den indledning, der er til overenskomsten, og at man tager højde for de forhold. Så det er absolut på sin plads også at få nævnt.

Kl. 13:07

Første næstformand (Leif Lahn Jensen):

Der er ikke flere bemærkninger eller spørgsmål, så vi siger tak til ordføreren. Så er det hr. Michael Aastrup Jensen fra Venstre. Velkommen.

Kl. 13:07

(Ordfører)

Michael Aastrup Jensen (V):

Tak for det, formand. Som ordføreren for Socialdemokratiet, hr. Jesper Petersen, lige har været inde på, er det her jo faktisk en god dag. Det er en god dag forstået på den måde, at det ikke er hver dag, at kongerigets areal bliver større. Det gør det, så det er jo dejligt. Men den anden gode ting, som selvfølgelig er den allervigtigste, er, at det her er en aftale, der har kunnet lade sig gøre i mindelighed. Efter mange års diplomatiske forhandlinger mellem den canadiske regering og den danske regering og den grønlandske regering er der heldigvis landet den her rigtig, rigtig fornuftige og positive aftale.

Så selv om man selvfølgelig med et glimt i øjet kan sige, at det er lidt sørgeligt, at det danske søværns og det canadiske søværns respektive gaveudveksling på Hans Ø og den ceremoni, som det nu førte med sig i nogle år, så slutter, er det her selvfølgelig rigtig, rigtig positivt, og vi fra Venstres side støtter også varmt, at det her falder på plads nu.

Kl. 13:08

Første næstformand (Leif Lahn Jensen):

Der er ingen bemærkninger, så vi siger tak til ordføreren. Så er det hr. Henrik Frandsen fra Moderaterne. Velkommen.

Kl. 13:08

(Ordfører)

Henrik Frandsen (M):

Tak for ordet, hr. formand. Denne tale holder jeg på vegne af Moderaternes udenrigsordfører, Jeppe Søe, der desværre ikke havde mulighed for at være til stede i salen i dag. Det er en kort tale om en lang strid om en gold klippeø på grænsen mellem Canada og kongeriget Danmark, Hans Ø eller Tartupaluk – jeg håber, jeg udtaler det rigtigt. Hans Ø har nemlig lagt jord, eller nærmere klippe til flag- og whiskykrige mellem Canada og kongeriget Danmark, hvor landene skiftevis har opstillet deres flag sammen med en flaske whisky på den øde ø for at gøre krav på den. Så det har altså været en meget fredelig strid, må vi sige. Men nu er den slut, og det glæder vi os naturligvis også over i Moderaterne.

Grænseaftalen, der blev indgået den 14. juni 2022  mellem kongeriget Danmarks regering sammen med naalakkersuisut på den ene side og Canadas regering på den anden side, fastlægger den maritime grænse mellem landene og viser, at man sagtens kan lave grænsedragninger og løse gamle stridigheder på fredelig vis, og uden at det ødelægger relationerne mellem de to lande. Det kan man kun glæde sig over, og Moderaterne støtter naturligvis B 14.

Kl. 13:09

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så er det hr. Karsten Hønge fra SF. Velkommen til.

Kl. 13:10

(Ordfører)

Karsten Hønge (SF):

Med det her beslutningsforslag fortsætter Danmark og Grønland en fin, flot demokratisk tradition, når det gælder om at trække grænser. Det er faktisk noget af det, vi kan være stolte af. For grænsestridigheder har gennem tiderne kostet og koster selv den dag i dag tusinder af liv og endnu flere ulykkelige livsvilkår. Det åbne sår i Sønderjylland blev først behandlet, da demokratiske kræfter sad for bordenden. I 1920 lod man blyanter frem for geværer afgøre sagen, og man stod fast, selv da utallige forsøg fra reaktionære kræfter om at flytte rundt på folkets beslutning var størst. En verdenskrig senere stod demokratiske kræfter igen fast, da man nægtede at flytte grænsen længere mod syd i ren og skær hævntørst fra nationalistiske kræfter. I stedet forsikrede man et årti senere, at mindretallene på begge sider havde rettigheder.

Siden viste vi så igen, at grænsestridigheder kan løses på fredelig vis. Den såkaldte snaps-whisky-krig mellem Danmark og Canada blev løst ved enighed om en landegrænse på konfliktens stridspunkt, Tartupaluk eller Hans Ø. I en usikker verden, hvor grænsespørgsmål i de her minutter koster menneskeliv, er det et vigtigt signal, vi i dag sender her fra Folketingssalen. Fredelige løsninger er demokratiske løsninger, og demokratiske løsninger er fredelige løsninger. Jeg synes, at Grønland og Danmark og Canada skal være stolte over, at vi igen viser, at demokratiet er forudsætning for at løse stridigheder, og jeg synes, vi skal tage det med os ud i verden i de her år, hvor så meget virker usikkert. Og selv om det er isnende koldt i Nares Strædet, hvor Tartupaluk ligger, så kan SF varmt støtte beslutningsforslaget. Pilluaritsi (tillykke til jer).

Kl. 13:11

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Næste ordfører er hr. Kristian Bøgsted fra Danmarksdemokraterne.

Kl. 13:12

(Ordfører)

Kristian Bøgsted (DD):

Tak for det, formand. I Danmarksdemokraterne har vi ingen problemer med beslutningsforslaget, der her fastlægger grænsen i farvandet og på Hans Ø mellem Grønland og Canada, for det er bestemt glædeligt, at grænsen har kunnet fastlægges i fred og fordragelighed, ikke mindst i en tid, hvor der andre steder i verden er voldsomme krige om grænser. Det her kunne være et eksempel for andre.

Jeg noterer mig også, at der er aftalt klare regler for, hvordan eventuelle forekomster af olie og mineraler i området skal håndteres, hvis de findes, selv om potentialet for sådanne forekomster vurderes til at være relativt lavt. Med grænsen er det jo også, som det er blevet nævnt, sådan, at vi får en ny ydre grænse i Schengensamarbejdet, og det er jo så heldigt, at der er en undtagelsesmulighed i Schengenreglerne, så vi ikke behøver at sætte grænsehegn op på Hans Ø eller have bemandet grænsekontrol på øen.

Så der er fuld opbakning til beslutningsforslaget fra Danmarksdemokraterne.

Kl. 13:13

Første næstformand (Leif Lahn Jensen):

Tak til ordføreren. Der er ingen korte bemærkninger. Så er det hr. Henrik Dahl fra Liberal Alliance.

Kl. 13:13

(Ordfører)

Henrik Dahl (LA):

For 5 år siden afsluttede Danmark en grænsestrid med Polen på fredelig vis om grænsen i Østersøen, og nu gør vi det så igen og afklarer en grænsestrid på helt fredelig vis med Canada i det her tilfælde.

Det er meget positivt og et eksempel til efterfølgelse, at man kan afklare grænsestridigheder så fredeligt, som tilfældet er. Derfor støtter vi selvfølgelig beslutningsforslaget. Tak for ordet.

Kl. 13:13

Første næstformand (Leif Lahn Jensen):

Tak til ordføreren. Den næste er fru Helle Bonnesen fra Det Konservative Folkeparti.

Kl. 13:14

(Ordfører)

Helle Bonnesen (KF):

Jeg er altid ydmyg over at stå på den her talerstol, men i dag synes jeg alligevel, at det er noget helt særligt, fordi det er et forslag, der forekommer meget sjældent, da det handler om deling af land og landegrænser. I en verden fuld utryghed, krig og kamp om territorier og andre besiddelser, giver det her lovforslag stof til eftertanke. For vi har en helt konkret uoverensstemmelse mellem Canada og det danske rigsfællesskab – eller nærmere, det har vi har haft – og opgaven er blevet løst i mindelighed. Sagen vidner også om, hvor stort rigsfællesskabet egentlig er, når man rent faktisk har været uafklaret om afgrænsningerne mellem os og Canada. Det plejer vi ellers at have godt styr på, også her i landet.

Ret beset drejer forslaget sig jo om jura, og vi har forhandlet med Canada i årtier, og der er fundet en løsning, som dækker alle de tre afgrænsninger, der har været i fokus. Det drejer sig om den maritime grænse inden for de 200 sømil, hvor det også, som andre påpeger, er vigtigt, at vi ikke går glip af minareter ved delingen, da vi her sikret en proces i tilfælde af, at det opstår. Så er der afgrænsningen af kontinentalsoklen ud over de 200 sømil, og endelig er der landegrænsen på øen Tartupaluk, Hans Ø.

Jeg kan huske, at jeg som skoleelev hørte om det og syntes, at det var helt utroligt, at vi som nation ikke havde styr på vores territorium, og her stammer disputsen tilbage fra 1973, hvor både vi og Canada hævdede suverænitet. Men nu er der fundet en løsning, der deler øen over i to.

Aftalen har som bekendt allerede været behandlet og godkendt i Grønland, og i dag kan vi starte opfølgningen fra Folketingets side. De processuelle forhold er planlagt, og vi kan arbejde hen imod en fredelig deling.

Det er vigtigt for mig at sige tak for godt diplomatisk samarbejde. Sagen startede i en tid, hvor der var mere fred i verden, og sagen har naturligvis taget lang tid, også på grund af det faktum, at man undervejs har udviklet maritime analyser til bedre at kunne lave den her deling. Så vi har fundet et resultat, alle parter er enige om, og det tjener os til ære, især i den her tid, og det er dejligt at kunne vise, at demokrati og diplomati kan gå smukt hånd i hånd.

Vi støtter naturligvis forslaget B 14, og vi ser frem til, at den sidste del af Danmarks interne godkendelsesproces nu kan afsluttes.

Kl. 13:16

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så er det fru Trine Pertou Mach fra Enhedslisten. Velkommen.

Kl. 13:16

(Ordfører)

Trine Pertou Mach (EL):

Tak for det. I en tid med krige og konflikter om grænser mellem lande mange steder i verden er det glædeligt, at Grønland og Danmark på den ene side og Canada på den anden side har kunnet enes om en fredelig grænsedragning i havet mellem Grønland og Canada hen over øen Tartupaluk, der også er kendt som Hans Ø. Og ikke alene er der tale om en fredelig indgåelse af en aftale; der er også tale om en grænse, der ikke markeres med hegn og kontrolposter, toldere. Det er da en smuk symbolik i, nemlig at grænser mellem fredelige nabolande kan se ud på den måde, og derfor kan Enhedslisten støtte beslutningsforslaget.

Kl. 13:17

Første næstformand (Leif Lahn Jensen):

Tak til Enhedslistens ordfører. Så er den næste hr. Christian Friis Bach fra Radikale Venstre. Velkommen.

Kl. 13:17

(Ordfører)

Christian Friis Bach (RV):

Tak for det. Jeg vil tilslutte mig de øvrige ordførere og glæde mig over, at vi i en tid, hvor der bliver udkæmpet en krig, en blodig krig om territorier midt i Europa, hvor der er alvorlige spændinger om grænsedragninger i det Sydkinesiske Hav, og hvor spændingerne stiger på Balkan og i dele af Nordafrika, kan indgå en helt fredelig overenskomst efter lange og fredelige forhandlinger om tre grænsedragninger. Det er et stærkt signal til verden; vi må håbe, at verden lytter; vi må håbe, at verden lægger mærke til det. Så tillykke, og tak for godt arbejde til regeringen, Udenrigsministeriet og til alle de forhandlere og aktører, der har været involveret i det. Det er et godt resultat, og det bakker vi fuldt op om.

Kl. 13:17

Første næstformand (Leif Lahn Jensen):

Tak til ordføreren. Så er det hr. Alex Ahrendtsen fra Dansk Folkeparti. Velkommen.

Kl. 13:18

(Ordfører)

Alex Ahrendtsen (DF):

Tak, formand. Dansk Folkeparti tilslutter sig også beslutningsforslaget, støtter det, og vi glæder os selvfølgelig også over grænsedragningen og den fredelige håndtering. Men jeg synes også, at vi skal være ærlige og sige til hinanden, at sagen nok ikke ville have været løst så gelinde, hvis der havde været massive fund af olie eller andre forekomster i jorden. Det har jo nok hjulpet lidt på sagen, at man vurderer, at der sandsynligvis ikke er noget at finde på øen. Ikke desto mindre glæder vi os over, at kongeriget Danmark nu har aftalt grænsedragningen med Canada, så den lille sag, som er en stor sag, er blevet løst. Vi støtter forslaget. Tak.

Kl. 13:18

Første næstformand (Leif Lahn Jensen):

Vi siger tak til ordføreren. Så er det hr. Kim Edberg Andersen fra Nye Borgerlige. Velkommen.

Kl. 13:19

(Ordfører)

Kim Edberg Andersen (NB):

Tak for det, formand. Som udgangspunkt støtter Nye Borgerlige jo også forslaget, selv om vi må sige til udenrigsministeren, at han ikke skal blive forvænt med, at vi afgiver land og jord til udlændinge. Havde der nu være et hegn med, havde vi nok også været glade, men det er en aftale, der er underskrevet, og vi ved godt, at kampen bliver lidt op ad bakke, hvis vi modsætter os i dag; så Nye Borgerlige støtter forslaget.

Kl. 13:19

Første næstformand (Leif Lahn Jensen):

Vi siger tak. Så er det fru Aki-Matilda Høegh-Dam fra Siumut. Velkommen.

Kl. 13:19

(Ordfører)

Aki-Matilda Høegh-Dam (SIU):

Qujanaq (tak).

[Taleren talte grønlandsk].

Kl. 13:23

Første næstformand (Leif Lahn Jensen):

Tak for det, og hvis ordføreren ønsker at kunne modtage korte bemærkninger, vil jeg høre, om ordføreren ønsker at gengive ordførertalen på dansk. Ønsker ordføreren det?

Kl. 13:24

(Ordfører)

Aki-Matilda Høegh-Dam (SIU):

Ja, jeg kan gøre mit bedste.

Kl. 13:24

Første næstformand (Leif Lahn Jensen):

Det er godt. Så har ordføreren normal tid igen, altså 5 minutter. Værsgo.

Kl. 13:24

(Ordfører)

Aki-Matilda Høegh-Dam (SIU):

Tak. Det er lidt mere i punktform, men jeg skal gøre mit bedste.

I dag taler vi om den grænsedragning, der er blevet lavet i den her overenskomst imellem kongeriget Danmark og de danske ministre i samarbejde med naalakkersuisut og de ministre, der er ovre på den anden side, altså i Canada. I den her overenskomst er det jo således, at der er blevet lavet en grænsedragning mellem både hav og land.

Jeg er ikke tolk, så nu prøver jeg bare at gøre mit bedste.

Tartupaluk og Pikialasorsuaq er jo det, det hedder, og de ord er for os fra Grønland ikke blot ord eller en geografisk afgrænsning. Det er jo netop også steder, som vi som et folkefærd, der kommer fra de arktiske egne, og de inuit, der har boet der i århundreder, har brugt til bl.a. kulturelle formål, men også som en form for mødested for familier fra begge sider af grænsen, både de familier, man har i Canada, og de familier, man har i Grønland. Man har også brugt det til f.eks. forskellige formål i forhold til fangst og forskellige former for samvær.

Det er jo således, at det i flere år har været sådan, at inuit har levet deroppe i det høje nord, da man ikke havde grænser på den måde. Man siger jo også, at grænserne bliver lavet på grund af den struktur, vi har i verden, hvor vi laver landegrænser. Så efter at man er kommet mere ind i den her verden og man er begyndt at lave landegrænser, f.eks. da Canada og Danmark skulle begynde at lave de landegrænser, har det jo ikke været en naturlig del af grønlandske og inuits levevilkår, og på den måde har man altid haft mødtes med hinanden og brugt det sted stadig med kulturelle formål. Uanset hvad staterne sagde var en grænse, uanset om man sagde, at det her officielt var Canada eller det her officielt var Grønland, så har det altid været inuit, der har brugt det til deres liv.

Det er jo også således, at når vi kigger på grundloven, er det den danske minister, der forhandler på vegne af kongeriget Danmark. Men det er jo således, at selv om det her har noget med udenrigspolitik at gøre, har Grønland stadig markeret sig, og på den måde har Grønland i samarbejde med det grønlandske naalakkersuisut og Inatsisartut haft en afgørende betydning for det samarbejde, der så også skete for at lave denne aftale, således at det ikke blot var ministeren fra Danmark alene, der førte denne dialog.

Det har haft en afgørende betydning for, at man også fra grønlandsk side har sikret, at det blev til gavn for den grønlandske befolkning, idet det er os, der kender til levevilkårene og til, hvordan det bliver brugt, og hvordan vi kan sikre os, at de befolkninger, der så bliver berørt af de her grænser, også bliver hørt, og at det ikke går ud over dem.

Det her åbner også op for tættere samarbejde med Canada. Det er jo således, at når vi kigger på flere lande rundtomkring i verden, har vi som folkefærd tendens til at komme tættere på de lande, der geografisk, demografisk og kulturelt ligner os. Det vil jo svare til, at f.eks. Danmark og Sverige eller de andre nordiske lande har lavet den her konstellation, hvor man kom tættere på hinanden. Jeg håber, at det her rigtig gode initiativ, vi ser med her, også bliver set på den måde, at vi ikke kun hylder det her, men også at vi gør vores bedste for at sikre os, at vi kan få gavn af det indhold, der også gør, at vi kan komme til at have et tættere samarbejde med Canada og dermed også de canadiske inuit, som vi kalaallit/inuit har tætte kulturelle, geografiske, demografiske og andre bånd med. Der er mange ting, vi kan arbejde med på det område.

Med de ord vil jeg blot sige, at Siumut støtter forslaget som en helhed, og til allersidst vil jeg blot sige, at det er blevet sikret, at man også kan læse det her på det grønlandske sprog. Hvis der er grønlandske lyttere, der er interesseret i at lære mere om det, kan man finde det inde på Folketingets hjemmeside. Tak for det.

Kl. 13:29

Første næstformand (Leif Lahn Jensen):

Så siger vi mange tak til ordføreren. Der er ingen korte bemærkninger, men tusind tak for oversættelsen. Så går vi videre til den næste, og det er fru Aaja Chemnitz fra Inuit Ataqatigiit.

Kl. 13:29

(Ordfører)

Aaja Chemnitz (IA):

Tak. Jeg skal gøre det ultrakort. Det har været behandlet i Inatsisartut, og der har været fuld opbakning. Vi ser det her som et stjerneeksempel på et godt samarbejde, også mellem Grønland og Danmark, men også i forhold til Canada, og derfor støtter vi beslutningsforslaget. Qujanaq (tak).

Kl. 13:29

Første næstformand (Leif Lahn Jensen):

Tak til ordføreren. Så er det udenrigsministeren.

Kl. 13:29

Udenrigsministeren (Lars Løkke Rasmussen):

Tak for det, tak for bemærkningerne, og først og sidst jo tak for støtten, som er helt uniform, bag det her beslutningsforslag. Det er jo dejligt, at der er helt bred opbakning til forslaget her. Jeg skal også gøre det kort. Vi skal diskutere Arktis om lidt, men jeg vil sådan set bare på linje med ordførerne også sige, at det jo er ekstremt positivt, at vi får den her aftale på plads omkring afklaringen af suveræniteten over Tartupaluk, Hans Ø, og videre end det. For det, vi fastlægger her, er jo verdens længste, samlede maritime grænse på i alt 3.962 km, som så også inkluderer den her 1,4 m² store ø Tartupaluk – eller Hans Ø, som vi har benævnt den tidligere. Det er et vigtigt skridt på vejen mod en endelig fastlæggelse af kongerigets grænser, og som flere ordførere også været inde på, er det noget, der må tjene som et lysende og godt eksempel i en tid, der ikke alle steder er præget af fred, at vi har kunnet løse det her på fredelig vis.

Af den grund vil jeg også gerne takke for at fremhæve det gode samarbejde, vi har haft med Grønlands selvstyre om forhandlingerne med Canada. Det glæder mig, at aftalen nu har udsigt til at blive enstemmigt vedtaget her, men allerede er enstemmigt godkendt af Inatsisartut tilbage den 31. maj. Som fru Aki-Matilda Høegh-Dam jo også er inde på, kan det her også meget fint være et afsæt til et tættere samarbejde, både omkring lokalbefolkningen, som var det, der var fru Aki-Matilda Høegh-Dams fokus, men jo også i en bredere forstand mellem kongeriget og Canada. Vi holder faktisk i næste uge i Canada et canadisk-nordisk dialogmøde, hvor vi bl.a. skal diskutere Arktis, og det er et møde, jeg ser frem til. Så ved jeg, at vi gennem tiderne har haft alle mulige overvejelser om, at det også kunne være rart at holde et møde på Tartupaluk for ligesom at få symbolikken på plads, men det tillader vist hverken kalendere eller rejsebudgetter. Men vi kan have det med i hjertet, når vi mødes i Canada.

Med det vil jeg sige, at jeg ser frem til en hurtig og positiv udvalgsbehandling, så vi kan få vedtaget det her inden alt for længe. Tak.

Kl. 13:32

Første næstformand (Leif Lahn Jensen):

Vi siger tak til ministeren. Der er ikke nogen korte bemærkninger.

Da der ikke er flere, som har bedt om ordet, er forhandlingen sluttet.

Jeg foreslår, at forslaget henvises til Udenrigsudvalget. Hvis ingen gør indsigelse mod dette, betragter jeg det som vedtaget.

Det er vedtaget.

Det næste punkt på dagsordenen er:

3) Forhandling om redegørelse nr. R 6:

Udenrigsministerens arktiske redegørelse.


(Anmeldelse 12.10.2023. Redegørelse givet 12.10.2023. Meddelelse om forhandling 12.10.2023).

Kl. 13:32

Forhandling

Første næstformand (Leif Lahn Jensen):

Vi skal nu i gang med redegørelsesdebatten, og det indebærer, at ordførerne skal logge sig af de normale pladser og derefter rykke frem på de forreste rækker og logge sig ind.

Vi holder lige en kort pause, til vi er klar igen.

Så er vi klar. Forhandlingen er åbnet, og den første ordfører er hr. Jesper Petersen fra Socialdemokratiet.

Kl. 13:36

(Ordfører)

Jesper Petersen (S):

Tak for det. Punktet her er jo en redegørelsesdebat. Vi skal ikke vedtage noget som sådan, men Folketinget har mulighed for at få en orientering fra regeringen om kongerigets konkrete indsatser i Arktis siden den sidste afgørelse blev afgivet, og det er med – som det hedder – hovedvægt på begivenheder og resultater i det internationale samarbejde om Arktis. Der er også andre redegørelser, f.eks. om rigsfællesskabet og om det nordiske samarbejde. Her er vi mere på udenrigs- og sikkerhedspolitikkens domæne inden for det arktiske område. Det er en slags statusrapport, vi har med at gøre, som indtil 2021 fungerede som afrapportering på arktisk strategi, der løb fra 2011 til 2000. Der foreligger jo desværre ikke endnu en ny arktisk strategi. Danmark afventer for øjeblikket behandling af en udenrigspolitisk strategi i Grønland, og når det sker, kan der igen laves en egentlig strategi. Danmark er klar, og Færøerne har også opdateret sin arktiske politik, og forhåbentlig kan vi, inden der igen gøres status som i dag, have en ny arktisk strategi.

I centrum af redegørelsen og i Danmarks arktiske engagement på det her felt står Arktisk Råd som et omdrejningspunkt. Arktisk Råd er selvfølgelig præget af følgerne af Ruslands krig i Ukraine og har ikke kunnet fungere på den måde, det har kunnet før, efter invasionen skete. Tilmed ville skæbnen jo, at Rusland faktisk var formandsland for Arktisk Råd, og det gjorde selvfølgelig situationen endnu mere speciel. Der blev holdt liv i nogle forskellige underudvalgsarbejder, og det, at Arktisk Råd eksisterer, er jo er vigtigt, men man kan ikke sige, at der har været et almindeligt og fortsat samarbejde med Rusland i Arktisk Råd. Siden vi diskuterede de her forhold sidst under den sidste redegørelsesdebat, er formandskabet nu overdraget fra Rusland til Norge, og der kan skabes lidt mere aktivitet på forskellige områder. Men selvfølgelig er det arbejde præget af, at Rusland har gjort det, de har, og at man altså ikke kan have de samme samarbejdsrelationer på samme måde, som man kunne før invasionen.

De langsigtede implikationer er uklare. Sådan tror jeg formuleringen lyder. Det er de for Arktisk Råd og også i det hele taget for samarbejder med Rusland og for, hvordan Rusland vil være og agere. Nøglen synes jeg for os er at slå fast – det gør regeringen også i redegørelsen, og jeg synes også, det skal være gennemgående for vores diskussion her – at vi stadig vil fastholde Arktis som lavspændingsområde, og at vi har kernepunkterne om fred, dialog og samarbejde som vores grundlag for arbejdet i Arktisk Råd om de arktiske forhold.

NATO er selvfølgelig også vigtigt og indgår i redegørelsen, hvor NATO naturligvis har fået øget opmærksomhed, og også regeringen, Folketinget og aftalepartierne bag forsvarsforliget har et stort fokus på Arktis. Det er vigtigt at forbedre overvågning og suverænitetshåndhævelse og bidrage til og understøtte NATO's opgaveløsning i området. Samtidig lægges der vægt på åbenhed og informationsudveksling for at undgå misforståelser, og også det er jo ganske klogt og fornuftigt at gøre.

Da vi diskuterede den sidste arktiske redegørelse, var der lidt opmærksomhed omkring de forhandlinger om forsvarsforliget, der skulle til at være på det tidspunkt, og som jo siden har medført en rammeaftale om forsvarsforliget og siden hen skal omsættes i yderligere aftaler. Men dengang var der lidt fokus på, hvordan samarbejdet ville være, og der har, hvad jeg synes er vigtigt, været en inddragelse af grønlandske og færøske folketingsmedlemmer i de forhandlinger. Der er også etableret et udenrigs-, sikkerheds- og forsvarspolitisk kontaktudvalg mellem Danmark, Grønland og Færøerne.

Jeg vil også sige, at på parlamentarisk niveau er Socialdemokratiet, såfremt der er eller vil blive interesse for det, også fortsat interesseret i at have dialogformater på parlamentarisk niveau med medlemmer af Lagtinget på Færøerne og Inatsisartut i Grønland.

Kl. 13:41

Af andre internationale elementer i arbejdet med Arktis er der jo punkterne om forebyggelse af ureguleret fiskeri og også EU's engagement, hvor Europa-Kommissionen vil åbne et kontor i Nuuk. Det er også lykkedes, siden redegørelsen sidst blev afgået, at indgå en rammeaftale om brug af lufthavnen i Kangerlussuaq, der er grønlandsk ejet, men hvor der altså kan ske både militær og civil flyvning fra.

Jeg var kort omkring forsvarsforliget før. Der er altså indgået den her rammeaftale og lavet et fælles grundlag med Grønland og Færøerne med lavspænding og at forbedre overvågning og suverænitetshåndhævelse som væsentlige elementer i den aftale. Der er også lavet separate aftaler med Færøerne om en luftvarslingsradar og med Grønland om en militær- og beredskabsmæssig basisuddannelse i Grønland. Det fremgår, at der vil være øget aktivitet med koordinering og informationsudveksling imellem allierede og arktiske stater de kommende år på forsvarsministerniveau, og også her vil der være inddragelse af landsstyret og naalakkersuisut, Grønlands regering.

Helt nødvendigt og naturligt er der store sekvenser af redegørelsen, der handler om klima og de store forandringer og biodiversitetsudfordringer, som sker som følge af temperaturstigningerne. Der indgår vi i forskellige internationale samarbejder igennem FN og også igennem Arktisk Råd med en af arbejdsgrupperne, der handler om monitorering og vurdering af klimaforandringerne. Også i forbindelse med forskningsreserven – jeg vil sige lidt mere om forskning hen imod slutningen – er der afsat midler til Nationalt Center for Klimaforskning, der er forankret ved Danmarks Meteorologiske Institut, og til forskellige overvågninger og målinger af udvikling vedrørende indlandsisen. I det hele taget er det vigtigt med klimaforskning i Arktis for at forstå de forandringer, der er, og for at give et godt grundlag for klimatilpasning.

Klima- og miljøstøtte er et andet punkt, hvor danske myndigheder er involveret. Og som sagt er der en af de arbejdsgrupper, hvor der igen er aktivitet på trods af vilkårene for Arktisk Råd. Det er det, der handler om klimaarbejde og miljøsamarbejde. Der er også et biodiversitetssamarbejde, som vi synes er vigtigt. Så er der ellers en række andre statuselementer i den her redegørelse om søfart og sejladssikkerhed, søkort og havbundskortlægning, digital infrastruktur og kortlægning af arktiske geografiske data og viden og data omkring mineralske råstoffer.

Endelig mod slutningen er der en række punkter om forskning, og den tidligere forskningsminister, der jo er på talerstolen nu, vil glæde sig over den vægt, der er på det, og de øgede midler, der er til forskning i arktiske forhold og klimaforhold, som vi talte om før, og også udenrigs- og sikkerhedspolitik – og også med forskere fra rigsfællesskabets forskellige dele. Endelig er der jo altså gang i det at skulle lave et nyt forskningsskib, et nyt DANA. Der blev afsat midler med forskningsreserven i 2021, og der er kommet privat finansiering fra A.P. Møller Fonden og Orient’s Fond. Og i 2027 skulle der være et nyt forskningsskib, der kan bidrage med al den viden og indsamling af information, som sker der. I det hele taget indebar årets forskningsreserve, der jo kun er få uger gammel, en pæn bevilling til arktisk forskning.

Jeg vil slutte dér, og ellers synes jeg, at det vigtigste er, at vi holder fast i den måde, vi holder liv i Arktisk Råd på, på trods af de vilkår, der er, og at vi holder fast i målsætningerne om lavspænding, fred, dialog og samarbejde i det arktiske område. Tak for ordet.

Kl. 13:45

Første næstformand (Leif Lahn Jensen):

Tak til ordføreren. Der er et par korte bemærkninger. Den første er til fru Aaja Chemnitz.

Kl. 13:45

Aaja Chemnitz (IA):

Tak til Socialdemokratiets ordfører for en god tale. Det er rigtig positivt at høre, at Socialdemokratiet er åbne for en dialog. Der har jo ikke været den store opbakning i forhold til at sikre en formel struktur omkring et tæt samarbejde på det udenrigspolitiske område, men der er et ønske om at fortsætte dialogen. Så det er rigtig godt at høre, at Socialdemokratiet også er åbne for det.

Ordføreren er også inde på det her med forskning i Arktis. Noget, der er vigtigt for os i IA, er, at forskning i Arktis foregår i Arktis og ikke alle mulige andre steder. Der er en undersøgelse, der er lavet tidligere, som viser, at rigtig meget forskning om Arktis foregår uden for Arktis. Så jeg tænker, at der ligger en fælles opgave, særlig når man tænker på et kommende forpersonskab i Arktisk Råd. Science diplomacy bliver rigtig vigtigt. Forskning er generelt vigtigt i Arktisk Råd-samarbejdet. Så hvordan kunne man være med til at styrke det i forhold til et kommende forpersonskab, når Danmark, Grønland og Færøerne skal overtage?

Kl. 13:46

Første næstformand (Leif Lahn Jensen):

Ordføreren.

Kl. 13:46

Jesper Petersen (S):

Det er rigtigt. I tidligere sammenhænge har det også været en drøftelse, vi har haft. Det er jo absolut sådan, at megen arktisk forskning ikke sker i Arktis eller i Grønland. Det ville ikke være rigtigt at give et egentligt tilsagn om, præcis hvor meget der så kan gøre det. Men det, at der også foregår det, og at der er samarbejde med vidensinstitutioner og forskere i Grønland, synes jeg er vigtigt.

Jeg vil så ellers sige, at skal man sådan nærmere konkret ind på egentlige løfter fra regeringen eller aftaler om, hvordan det skal gøres, så må det være uddannelses- og forskningsministeren, som kan gøre det. Det ville jeg ikke kunne her.

Kl. 13:47

Første næstformand (Leif Lahn Jensen):

Spørgeren.

Kl. 13:47

Aaja Chemnitz (IA):

Tak for svaret. Noget af det, som vi ved der egentlig allerede er indgået aftale omkring i forhold til et kommende forpersonskab, er også, at Grønland skal spille en fremtrædende rolle. Man kan sige, at vi står uden en arktisk strategi. Vi står uden en arktisk ambassadør. Vi står med et Arktisk Råd, som er udfordret på grund af krigen i Ukraine. Så hvordan kan man ligesom forberede det her på en god måde, hvor man også sikrer en god konsultation og et godt samarbejde mellem Grønland og Danmark hen imod et forpersonskab i fællesskab?

Kl. 13:48

Første næstformand (Leif Lahn Jensen):

Ordføreren.

Kl. 13:48

Jesper Petersen (S):

Det er jo gode betragtninger at få frem. Det er godt, at man forbereder det – trods de omstændigheder, der er – og at man i Udenrigsministeriet i optakten til det har den dialog, der skal til, for at det kan komme til at køre godt. Så ja, man må trods de udfordringer, der er omkring rammerne for det, se frem til det og få skabt de forbindelser og det forarbejde, der gør, at det kan fungere godt, når den tid kommer.

Kl. 13:48

Første næstformand (Leif Lahn Jensen):

Så er det hr. Sjúrður Skaale.

Kl. 13:48

Sjúrður Skaale (JF):

Tak for det. Som det fremgik af ordførerens tale, tales der meget om lavspænding osv., men virkeligheden beskrives også i rapporten, og det er ikke det, vi står med. Der henvises i redegørelsen til EU's papir fra 2021 om arktisk politik, hvori der står, at der lægges vægt på forholdet til Grønland og Færøerne, men der siges ikke helt, hvad der menes med det. Det er sådan noget, regeringen ønsker, altså at Færøerne bliver tættere knyttet til EU gennem en bedre handelsaftale. Det er også et meget, meget stærkt ønske fra Færøernes side. Tror ordføreren, at man fra parlamentarisk side kan påvirke den proces, således at regeringens og Færøernes vilje bliver fremmet i den sammenhæng?

Kl. 13:49

Første næstformand (Leif Lahn Jensen):

Ordføreren.

Kl. 13:49

Jesper Petersen (S):

Vi er måske ikke de udslagsgivende, men det at holde fast i, at det gerne skal være sådan, altså at vi både fra regeringens side, på parlamentarisk niveau og i vores partier med det arbejde, som parlamentarikere gør, både her og på europæisk niveau, er en god fordring at give med fra den her debat, nemlig at det er vigtigt at have det opmærksomhedspunkt. Vi ved jo også, at ordføreren med god grund er meget optaget af at kigge på de handelsforhold, der er, og måske også gøre, at Færøerne ville være mindre afhængige af handlen med Rusland, som jeg ved der foregår en stor debat om i Færøerne i de her uger.

Kl. 13:50

Første næstformand (Leif Lahn Jensen):

Så er der ikke flere bemærkninger, og så siger vi tak til ordføreren. Så er det hr. Michael Aastrup Jensen fra Venstre. Velkommen.

Kl. 13:50

(Ordfører)

Michael Aastrup Jensen (V):

Tak for det, formand. Man kan i hvert fald roligt sige, at arktisk redegørelses betydning ikke er blevet mindre i år, end den har været tidligere. Vi er nok rigtig mange, som ønskede, at det arktiske område var lavspænding, men vi må også erkende, at det er det ikke længere. Det er et område, hvor spændingerne stiger og stiger, og hvor ikke mindst også andre stormagter, som vil noget andet end det, Danmark og Vesten vil, har større og større fokus på det arktiske. Derfor er jeg også rigtig glad for, at vi også militært og sikkerhedspolitisk opgraderer i det arktiske. Vi ser det jo både med den arktiske pakke, vi ser det med forsvarsforliget, og vi ser det også med konkrete ting som f.eks. en ny radarinstallation på eller i Færøerne. For at have deciderede overflyvninger af russiske kampfly, som man så for nogle år siden, er jo ikke noget, som vi på nogen måde skal acceptere inden for nogen dele af kongeriget. Vi skal heller ikke acceptere, at vi reelt ikke har et overblik over, om der lige nu, mens vi står og snakker, er russiske ubåde, uden vi overhovedet har kendskab til det, f.eks. ud for Grønlands kyst. Så behovet for, at der sker noget mere, skal vi sige inden for forsvaret af hele kongeriget, deriblandt i det arktiske område, tror jeg vi alle er enige om, og derfor er jeg rigtig, rigtig glad for, at vi også sætter gang i det.

Så er jeg også rigtig glad for, at vi også gør, hvad vi kan for at erkende, at vi er ét NATO-land, hele kongeriget er en del af NATO. Hvor måske nogen havde et håb om, at hvis Danmark var i en skarp konflikt, ville andre dele af kongeriget gå fri, tror jeg er bekendt af os alle sammen er utopi og naivt, ikke mindst set i lyset af de spændinger, som jeg har talt om før. Det er også i lyset af de spændinger, at jeg synes, at vi skal gøre, hvad vi kan for et bedre samarbejde, og derfor er jeg også rigtig glad for det samarbejde, regeringen har igangsat i samarbejde med den grønlandske og færøske regering. Og så er jeg også rigtig glad for, at vi i Det Udenrigspolitiske Nævn, hvor jeg jo var formand, tog initiativ til at række hånden ud til vores grønlandske og færøske kolleger og sagde, at ja, grundloven er ret klar, og den skriver alle vi, der sidder i det her lokale under på vi vil overholde. Men det ændrer jo ikke ved det meget legitime ønske, der er fra vores grønlandske og færøske kollegers side, nemlig at man ønsker at blive inddraget så meget som overhovedet muligt på bl.a. også udenrigs- og sikkerhedspolitikken. Derfor var jeg glad for, at vi var enige om i Det Udenrigspolitiske Nævn, at vi vil række hånden ud og sagde: Så lad os også på det parlamentariske niveau prøve at få et tættere samarbejde med vores grønlandske og færøske politikere. Som flere af jer ved, var vi på det første møde i Nuuk i juni, et møde, som jeg synes gik rigtig godt. Vi fik talt om rigtig mange ting, og især set i lyset af at det var første møde, synes jeg, vi havde en god og konstruktiv dialog omkring en lang række ting.

Derfor bliver jeg også nødt til at sige, at jeg selvfølgelig også er ked af, at den nye formand for det grønlandske udenrigs- og sikkerhedsudvalg på vegne af udvalget har kunne meddele mig, at man ikke ønsker at gøre brug af fremtidige møder i sådan et format. Men jeg kan selvfølgelig ikke gøre andet end at tage det til efterretning, og det gør vi, men ønsket står stadig ved magt, tilbuddet står stadig ved magt, nemlig at hvis de grønlandske politikere i udenrigs- og sikkerhedsudvalget ønsker at indgå i en tættere dialog omkring nogle ting, som man helt legitimt ønsker at blive medinddraget i, står døren til mig som formand åben. Og jeg er stensikker på, at alle medlemmerne af Det Udenrigspolitiske Nævn er ligeså enige i det, og at deres døre også står åbne for hele udvalget.

I forhold til udestående er det i hvert fald rigtig vigtigt at holde fast i, at jo før, vi kan få en arktisk strategi, jo bedre. Vi er den eneste arktiske nation, som ikke har en arktisk strategi, og udfordringen er ikke, at vi ikke har den, udfordringen er, at vi ikke har haft den i lang tid, og udfordringen er, at vi ikke i dag kan fortælle om, hvornår vi får den. Der er min appel, at vi hurtigst muligt sørger for, at alle dele af kongeriget har materiale, input og deres arktiske strategier klar, sådan at kongeriget også kan få deres arktiske strategi, og jeg håber, ligesom Færøerne og Danmark er klar, at vores kolleger i Grønland også meget snart er klar.

Kl. 13:55

Så er der et andet område, som vi har talt om nogle gange, når vi har diskuteret det arktiske, både i Folketingssalen, men også i andre henseender, og det er, hvordan vi sikrer, at den kritiske infrastruktur, som der er  i hele kongeriget, er så godt beskyttet som overhovedet muligt. Vi ved jo, at der er andre lande, ikke mindst stormagter, som gerne vil ind og investere i noget, som jeg tror vi alle er opmærksomme på er kritisk og burde være på sikre hænder så at sige. Derfor var jeg jo glad for, at vi i VLAK-regeringens tid kunne få indført en screeningsordning i Danmark. Men den dækker kun Danmark, den dækker ikke Grønland og Færøerne. Og jeg har 100 pct. forståelse for den delikate situation. Jeg ved udmærket godt, at når man i Tórshavn og i Nuuk sidder og kigger på, hvad man synes er et hjemtaget område, og som er handelspolitik, så sidder man og siger til danskerne: Det skal I ikke blande jer i. Enig – det skal danskerne ikke! Derfor skal vi også i dialog med regeringerne i Grønland og Færøerne og ikke mindst parlamenterne de to steder og komme med en appel til regeringerne og parlamenterne i Grønland og Færøerne om behovet for at understrege nødvendigheden af, at man altså sikrer sin infrastruktur bedst muligt. Derfor er jeg rigtig glad for, at vi er enige om, at vi i Det Udenrigspolitiske Nævn har et temamøde om, hvordan status er på screeningsordninger i kongeriget i den nærmeste fremtid, for jeg tror, at vi alle sammen er opmærksomme på, at det her er et område, som vi har brug for at snakke sammen om og måske endda også koordinere på.

Så er der et udestående på et andet område, som jeg er ked af, jævnfør ikke mindst hvordan Færøerne taler meget varmt for, med rette, at vi alle skal hjælpe hinanden med, at Færøerne får en handelsaftale med EU. Og jævnfør det spørgsmål, der blev stillet til min ærede kollega hr. Jesper Petersen fra Socialdemokratiet, synes jeg, at vi faktisk burde gøre mere fra parlamentets side, altså fra Folketingets side. Jeg vil gerne tage den på mig og så sige, at det bør vi måske tage op som et temamøde eller andet i Det Udenrigspolitiske Nævn. Man kunne måske også gør det i Europaudvalget, det skal jeg ikke beslutte, men i hvert fald gør det: Hvad kan vi gøre, kan vi gøre noget i forhold til den her parlamentariske en til en-dialog? Så det skal være mit konkrete forslag til det. Og i det lys håber jeg også, at de hindringer, der er i forhold til EU-Repræsentationens kontor i Nuuk, bliver fejet af bordet, og at EU-Repræsentationens kontor kan åbne meget, meget snart, for jeg synes også, det er vigtigt, at EU, lige sådan som USA har et konsulat, også får en repræsentation i Nuuk. Så det håber jeg falder på plads meget snart.

Så konklusionen er: Der er nok at tale om, det kommer vi også til, og erfaringen er måske også, at det skal vi fortsætte med i alle mulige forskellige henseender, sådan at vi i hvert fald alle sammen på kryds og tværs i kongeriget står stærkest muligt i lyset af den ufattelig ustabile situation, vi desværre alle sammen er oppe imod. Tak.

Kl. 13:59

Første næstformand (Leif Lahn Jensen):

Tak til ordføreren. Der er nogle korte bemærkninger. Den første er til hr. Carsten Bach. Værsgo.

Kl. 13:59

Carsten Bach (LA):

Tak. Og tak for ordførertalen, hvori jeg kan høre ordføreren for Venstre erkende, at Arktis ikke er et lavspændingsområde. Så tak for den erkendelse. Vi var så sent som i fredags i Grønlandsudvalgets og Færøudvalgets regi på besøg i Statsministeriet, og jeg hørte en statsminister give udtryk for nogenlunde den samme holdning. Jeg har tidligere hørt udenrigsministeren give udtryk for, at der er tale om et lavspændingsområde, når vi taler om Arktis, og det forvirrer mig en lillebitte smule. Venstres holdning minder måske mere om statsministerens holdning end udenrigsministerens holdning. Hvordan kan det være? Godt nok venter vi jo alle sammen på kongerigets arktiske strategi, men hvad med SVM-regeringens interne strategi – hvad er den på Arktisområdet?

Kl. 14:00

Første næstformand (Leif Lahn Jensen):

Ordføreren.

Kl. 14:00

Michael Aastrup Jensen (V):

Tak for det. Til første del af spørgsmålet vil jeg sige, at jeg ikke har hørt en uenighed i regeringen. Det kan være, at det er mig, der er døv, men jeg har ikke hørt en uenighed i regeringen på det her område. Jeg deltog i de samme møder i fredags med statsministeren, og jeg tror, at vi alle sammen ønsker lavspænding, men vi må også bare erkende, hvordan virkeligheden er, og det er så det, jeg har prøvet at give udtryk for.

I forhold til hvad vores interne strategi er, vil det tage lidt længere at svare på end 32 sekunder, som jeg har tilbage her. Men jeg prøvede også at give udtryk for, hvad det er, Venstre mener, altså at vi mener, at vi skal opprioritere dialogen, vi skal opprioritere inddragelsen og samtidig også være mere opmærksomme, alle parter, på de konkrete trusler, der er fra udefra kommende. Det var meget kort, men det var de sekunder, jeg havde.

Kl. 14:01

Første næstformand (Leif Lahn Jensen):

Spørgeren.

Kl. 14:01

Carsten Bach (LA):

Jeg skal jo ikke vurdere ordførerens hørelse her, men jeg hører en intern uenighed. Jeg hørte lige for kort tid siden Socialdemokratiets ordfører faktisk netop tale om Arktis som et lavspændingsområde, og nu hører vi jo så Venstres ordfører, som også er en del af SVM-regeringen, stå og sige præcis det modsatte. Jeg synes, jeg hører en manglende intern afklaring i SVM-regeringen om den arktiske strategi.

Kl. 14:01

Første næstformand (Leif Lahn Jensen):

Ordføreren.

Kl. 14:01

Michael Aastrup Jensen (V):

Altså, vi er tre forskellige partier, og vi er ikke et eller andet enhedsparti, som lige pludselig, fordi vi er gået i regering, så også ser fuldstændig ens på det. Så selv om jeg ikke hører nogen uenighed, er vi tre forskellige partier, og derfor har vi måske også forskellige måder at sige tingene på. Men det gode ved den her regering er, at vi nok skal få lavet nogle klokkeklare resultater, ligesom vi gør på en lang række områder, deriblandt i forhold til skattenedsættelser.

Kl. 14:02

Første næstformand (Leif Lahn Jensen):

Så er det fru Aaja Chemnitz.

Kl. 14:02

Aaja Chemnitz (IA):

Tak til Venstre, og tak til ordføreren for en god tale. Vi hører jo, at Grønland gerne vil spille en større udenrigs- og sikkerhedspolitisk rolle, og jeg synes, at når vi kigger på det sikkerhedspolitiske på forsvarsområdet, er der faktisk en ret god kadence i gang i forhold til at sikre, at Grønland –  både naalakkersuisut, men også de grønlandske folketingsmedlemmer – bliver inddraget noget mere. Hvis Grønland skal have en større rolle, fordrer det også en dialog, og jeg vil gerne takke ordføreren for at have nerve i sin tale, for jeg synes, jeg mærkede noget hjerteblod.

Regeringen har et kontaktudvalg. Hvad har Folketinget? Vi forsøgte at skabe en formel struktur omkring det, og så var der ligesom ikke et ønske fra Grønlands side, og det må man jo så respektere. Men man kan sige, at den fortsatte dialog er der jo brug for, særlig hvis det er, at man gerne vil sikre, at Grønland får mulighed for at spille den her større rolle. Så hvilken anden form kunne det have, kunne jeg indledende spørge ordføreren?

Kl. 14:03

Første næstformand (Leif Lahn Jensen):

Ordføreren.

Kl. 14:03

Michael Aastrup Jensen (V):

Det er et rigtig godt spørgsmål, for jeg er på ingen måde argumentresistent, i forhold til om det skal være den ene konstruktion frem for den anden konstruktion. Jeg er, præcis som der bliver lagt op til, interesseret i kun én ting, og det er mere dialog, mere inddragelse. Så mit forslag skal være, at man diskuterer i vores søsterudvalg i Grønland, om der er en eller anden bestemt dialog, en bestemt mødeform, en bestemt måde at gribe det an på. Så er jeg ekstremt lydhør over for det, og det tror jeg også resten af udvalget er.

Kl. 14:03

Første næstformand (Leif Lahn Jensen):

Spørgeren.

Kl. 14:03

Aaja Chemnitz (IA):

Tak. I forlængelse af den tidligere debat med ordføreren fra Liberal Alliance kunne man stille det spørgsmål, om regeringen har en rigsfællesskabspolitik, og om Grønland har en rigsfællesskabspolitik. Man kan sige, at i Grønland siger vi hele tiden: Intet om os uden os. Så det er måske i hvert fald overskriften på den politik, vi fører hjemme i Grønland, og det har regeringen jo så taget til sig, så det er måske også overskriften på regeringens rigsfællesskabspolitik. Men jeg synes nogle gange, at der godt kan mangle sådan lidt egne initiativer, måske også fra regeringens side, i forhold til netop at sikre ikke kun en inddragelse, men også et initiativ og en virkelyst i forhold til at ville fællesskabet i rigsfællesskabet.

Kl. 14:04

Første næstformand (Leif Lahn Jensen):

Ordføreren.

Kl. 14:04

Michael Aastrup Jensen (V):

Det anerkender jeg klart. Jeg føler også bare, at det lidt er en farlig kurs. For noget af det, jeg synes kunne være det farligste, var, hvis jeg ud over de ordførerposter, jeg har, som ordfører for Grønland og Færøerne for den sags skyld går ud og siger, at nu synes jeg, at man i Grønland og på Færøerne skal gøre sådan og sådan. Det er heller ikke sådan, jeg hører spørgeren sige, men det er bare det, jeg er nervøs for. For så kan man med rette skyde mig i skoen, at jeg blander mig, og spørge, hvorfor jeg skal det. Derfor håber jeg mere, at vi kan gå i en ligeværdig dialog, og det er det, jeg prøver at lægge op til.

Kl. 14:04

Første næstformand (Leif Lahn Jensen):

Så er det fru Anna Falkenberg.

Kl. 14:04

Anna Falkenberg (SP):

Tak for en rigtig, rigtig god tale fra ordføreren, som jeg kan erklære mig et til et enig i, og også tak for det gode arbejde, som ordføreren, som også er formand for Det Udenrigspolitiske Nævn, har gjort for at få etableret den her kontakt til udvalgene på Færøerne og i Grønland.

Vi havde et rigtig, rigtig fint møde i Nuuk, synes jeg personligt, hvor jeg deltog sammen med Det Udenrigspolitiske Nævn, og jeg er selvfølgelig også ærgerlig over, at der ikke er en opbakning fra Grønland til, at det kan fortsætte. Men som jeg forstår det, er der en opbakning fra færøsk side, og jeg synes stadig, vi skal prøve at finde ud af, om vi kan finde en eller anden løsning, hvor alle tre lande og parlamenter kan se sig i et eller andet samarbejde. Men kan man forestille sig, at man kan fortsætte samarbejdet på dansk-færøsk niveau nu, når der er et ønske om det fra færøsk side?

Kl. 14:05

Første næstformand (Leif Lahn Jensen):

Ordføreren.

Kl. 14:05

Michael Aastrup Jensen (V):

Jeg kan selvfølgelig ikke tale på vegne af udvalget. Jeg kan kun tale på egne vegne, men jeg kan sige klart ja. Altså, hvis det ender i en situation, hvor det kun er Færøerne, jamen så synes jeg sagtens vi skal indgå i en dialog med Færøerne. Jeg ved, at vi er ved at sætte et møde op med min gode kollega fra Færøerne, og der vil det også være mit indspark, hvordan vi kan videreudvikle den rigtig gode dialog, vi havde allerede på vores møde i Nuuk.

Kl. 14:06

Første næstformand (Leif Lahn Jensen):

Spørgeren.

Kl. 14:06

Anna Falkenberg (SP):

Tak, og jeg er helt enig. Det glæder jeg mig også til at høre nærmere om. Så vil også takke for, at ordføreren kommer ind på Færøernes forhold til EU og vores stærke ønske om en handelsaftale. Jeg tror næsten ikke, at jeg har stået i den her sal uden at nævne lige præcis det emne, og jeg tror, det er vigtigt, at vi hele tiden bliver ved med at løfte det op.

 Ordføreren nævner også, at vi kunne gøre noget mere parlamentarisk. Er det noget, vi ville kunne bruge Det Udenrigspolitiske Nævn til, f.eks. at løfte det spørgsmål, også i nogle fora, der ikke er fortrolige, og om nogle ting, vi så kan kommunikere udadtil?

Kl. 14:06

Første næstformand (Leif Lahn Jensen):

Ordføreren.

Kl. 14:06

Michael Aastrup Jensen (V):

Jeg kan godt komme med et tilsagn om, at jeg i hvert fald personlig vil anbefale resten af Det Udenrigspolitiske Nævn, at vi decideret holder en høring omkring det her. Hvordan kan vi sætte fokus på det, og hvordan kan vi hjælpe til? Det vil være mit indspark til Det Udenrigspolitiske Nævn.

Kl. 14:07

Første næstformand (Leif Lahn Jensen):

Så er det hr. Sjúrður Skaale.

Kl. 14:07

Sjúrður Skaale (JF):

Det spørgsmål, jeg ønskede at stille, var det andet spørgsmål, som fru Anna Falkenberg stillede. Men jeg vil bare pointere, at det er vigtigt, at man i EU forstår, at handelspolitikken og erhvervspolitikken ikke kun handler om handel og erhverv, men at det har et meget, meget stærkt sikkerhedspolitisk aspekt, og at det faktum, at Rusland har ladet sine døre stå åbne for færøske varer siden 2014, har en politisk intention. Det drejer sig ikke om økonomi først og fremmest; økonomien er et redskab til at opnå en politisk indflydelse. Det er det, vi oplever, og derfor er det utrolig vigtigt, at vi står sammen.

Kl. 14:07

Første næstformand (Leif Lahn Jensen):

Ordføreren.

Kl. 14:07

Michael Aastrup Jensen (V):

Jamen jeg er ethundrede procent enig. Lad os derfor gøre, hvad vi kan. Altså, det her er så vigtigt. Men det er også vigtigt fra EU's side, og det er jo det, vi skal have forklaret vores europæiske venner, nemlig at hvis man ønsker at sikre, at vi vinder i den geopolitiske kamp, som der er lige i øjeblikket – lad os sige det, som det er – så er det også vigtigt, at EU er en medspiller. Så lad os på alle mulige måder og på alle fronter hjælpe til – det er i hvert fald mit tilsagn herfra.

Kl. 14:08

Første næstformand (Leif Lahn Jensen):

Der er ikke flere spørgsmål til ordføreren. Tak til ordføreren. Så er det hr. Henrik Frandsen fra Moderaterne. Velkommen.

Kl. 14:08

(Ordfører)

Henrik Frandsen (M):

Tak for ordet, hr. formand. Nu står jeg her igen på vegne af vores ordfører på området, Jeppe Søe, der heller ikke har mulighed for at være til stede ved den her redegørelse i dag. Jeg fremlægger derfor den her tale på vegne af ham, og derfor bliver den heller ikke ret lang.

Den arktiske redegørelse, som vi behandler i dag, indeholder en lang række uhyre vigtige emner, der alle på den ene eller den anden måde påvirker Arktis og dermed også resten af verden. Klimaforandringerne sætter det mest indlysende spor i det arktiske område. Så sent som for et par dage siden kunne man læse i medierne, at gletsjerne på Grønland smelter fem gange så hurtigt som forudset. Det er dybt foruroligende. Når isen smelter, bliver Arktis mere tilgængelige både for ressourceudvinding i selve Arktis og i form af nye sejlruter rundt omkring Arktis. Disse nye sejlruter vækker selvsagt stor interesse hos de omkringliggende nationer, da de er særdeles brugbare som handelsruter og til militær tilstedeværelse.

Derfor er det af største vigtighed, at kongeriget og vores allierede er til stede i regionen, og at vores fokus især er på overvågning og suverænitetshåndhævelse, samtidig med at vi holder fast i målsætningen om lavspænding i Arktis på trods af den nye geopolitiske virkelighed, som er lidt urolig, og at vi desuden fortsætter det tætte samarbejde om udenrigs- og sikkerhedspolitiske spørgsmål, der vedrører Færøerne og Grønland, sådan at vi sammen skaber gode fælles løsninger. Tak for ordet.

Kl. 14:10

Første næstformand (Leif Lahn Jensen):

Tak til ordføreren. Der er et par korte bemærkninger. Den første er til fru Aaja Chemnitz.

Kl. 14:10

Aaja Chemnitz (IA):

Tak til ordføreren for talen, også tak for godt samarbejde mellem Moderaterne og IA. Det vil jeg gerne sige tak for.

I fællesskab med regeringspartierne har vi jo besluttet, at vi inden længe holder et arrangement om Grønland og Færøerne, og det er rigtig positivt, fordi det er med til at sikre, at der er noget mere viden om Grønland og Færøerne hos regeringspartierne. Så det vil jeg gerne kvittere for.

Noget af det, som FN's specialrapportør og andre aktører har været inde og pege på, er behovet for bedre ligebehandling i forhold til grønlændere, der bor i Danmark. Og det, de peger på bl.a. Hos Institut for Menneskerettigheder, er at man bør oprette en statslig enhed, som skal koordinere indsatsen i forhold til grønlændere i Danmark, men man skal også være med til at tage nogle initiativer fra regeringens side, fra statens side i forhold til at sikre ligebehandling. Så jeg kunne godt tænke mig at høre, hvad Moderaterne tænker om de her anbefalinger, der kommer fra folk udefra – det her med, at man bliver eksamineret, kan man sige, af FN-systemet i forhold til at leve op til de rettigheder, som grønlændere i Danmark har.

Kl. 14:11

Første næstformand (Leif Lahn Jensen):

Ordføreren.

Kl. 14:11

Henrik Frandsen (M):

Jeg sætter selv meget stor pris på det møde, der er aftalt mellem de tre fra SVM-regeringen, og de fire nordatlantiske mandater om det at øge vidensniveauet internt mellem vores folketingsmedlemmer. Jeg kommer selv fra en del af landet, hvor vi også bliver kigget efter i kortene en gang imellem, med hensyn til hvordan vi behandler vores tyske mindretal i Sønderjylland. Der får man jo også nogle henstillinger, hver gang de er på besøg, om, at der er nogle forskellige ting, man skal justere på. Det er noget, vi tager meget alvorligt i Sønderjylland, og det mener jeg også helt klart, at man skal gøre i den her sammenhæng

Kl. 14:11

Første næstformand (Leif Lahn Jensen):

Spørgeren.

Kl. 14:11

Aaja Chemnitz (IA):

Mange tak. Man kan sige, at mindretallet i Syddanmark er noget anderledes og er anerkendt som et etnisk mindretal i Danmark. Men der er stadig væk brug for, at man gør nogle indsatser i forhold til grønlændere i Danmark. Det vil jeg bare jeg gerne understrege – altså at man godt kan lade sig inspirere, men at man også er nødt til at tage nogle initiativer. Og det udestår, som tingene er lige nu, fordi der netop ikke er sådan en registrering af det. Kunne man gøre det på en anden måde? Kunne man tage nogle andre initiativer for at sikre den her ligebehandling af grønlændere i Danmark?

Kl. 14:12

Første næstformand (Leif Lahn Jensen):

Ordføreren.

Kl. 14:12

Henrik Frandsen (M):

Budskabet er helt klart modtaget. Er der ting, vi kan gøre bedre, skal vi selvfølgelig kigge på det. Ligebehandling er jo en selvfølgelighed i virkeligheden. Så tak for budskabet.

Kl. 14:12

Første næstformand (Leif Lahn Jensen):

Så er det hr. Carsten Bach.

Kl. 14:12

Carsten Bach (LA):

Tak til ordføreren, og tak for talen. Som jeg også forsøgte at gengive i mit spørgsmål til Venstres ordfører tidligere, har vi hørt en statsminister omtale det som værende naivt at forestille sig Arktis som et lavspændingsområde. Til gengæld hørte vi tidligere Socialdemokratiets ordfører tale om Arktis som netop et lavspændingsområde, vel og mærke jo et parti, Socialdemokratiet, hvor statsministeren også er partileder. Så har vi en udenrigsminister, som er partileder for Moderaterne, ordførerens parti. Og jeg har i hvert fald lyttet mig frem til en udenrigsminister, der taler om Arktis som et lavspændingsområde. Derfor er jeg jo qua den anden slutningsrække fra statsministeren til Socialdemokratiets ordfører meget spændt på at høre Moderaternes ordfører om, hvorvidt arktisk er et lavspændingsområde, eller om vi faktisk er naive, fordi vi mener det?

Kl. 14:13

Første næstformand (Leif Lahn Jensen):

Ordføreren.

Kl. 14:13

Henrik Frandsen (M):

Jeg tror ikke, jeg vil stå her på Folketingets talerstol og udtale mig om, hvorvidt hr. Carsten Bach er naiv eller ikke er naiv. Jeg kan med meget stor overbevisning i stemmen sige, at jeg selvfølgelig er helt på linje med landets udenrigsminister på det her område, ligesom jeg også er på linje med regeringen på det her område. Med den viden jeg har – og nu ved jeg jo ikke alt, men jeg synes selv, jeg ved meget – er jeg ikke vidende om, at der er en intern uenighed i regeringen om, hvorvidt Arktis er et højspændingsområde eller et lavspændingsområde. Ellers kan jeg i øvrigt tilslutte mig det, som Venstres ordfører sagde i sin ordførertale.

Kl. 14:14

Første næstformand (Leif Lahn Jensen):

Spørgeren.

Kl. 14:14

Carsten Bach (LA):

Så det står soleklart for Moderaternes ordfører, hvad regeringens interne linje er i forhold til Arktis som lavspændingsområde.

Kl. 14:14

Første næstformand (Leif Lahn Jensen):

Ordføreren.

Kl. 14:14

Henrik Frandsen (M):

Ja, med den begrænsede indsigt, jeg har – som dog nok alligevel ikke er så begrænset – synes jeg, det står meget klart for mig, at regeringen har en klar linje, når det gælder Arktis, og det er den her redegørelse også et udtryk for. Arktis er et vigtigt område, og det får større og større betydning geopolitisk. Det har altid haft en stor betydning for rigsfællesskabet. Og i spørgsmålet om, hvorvidt det er et højspændingsområde, tror jeg regeringen har en helt klar linje der.

Kl. 14:15

Første næstformand (Leif Lahn Jensen):

Så er det hr. Jesper Petersen.

Kl. 14:15

Jesper Petersen (S):

Nu kan det jo godt blive lidt pjattet sådan nogle gange at stille spørgsmål til nogle fra dem, man er i regering sammen med. Men jeg gør det, fordi jeg også synes, det er lidt pjattet, hvad der sådan er begyndt at foregå i den her diskussion. Så jeg vil egentlig bare stille det spørgsmål til hr. Henrik Frandsen, om han er enig i, at man godt kan have en ambition om og en målsætning om at have Arktis som et lavspændingsområde og samtidig erkende, at det er en ambition, der er under pres af de vilkår, der gælder nu. Er hr. Henrik Frandsen enig i, at sådan kan man faktisk godt have det på samme tid?

Kl. 14:15

Første næstformand (Leif Lahn Jensen):

Ordføreren.

Kl. 14:15

Henrik Frandsen (M):

Jeg vil gerne give hr. Jesper Petersen ret i, at den ambition kan man sagtens have. Der er ingen tvivl om, at jo mere tilgængelig Arktis bliver, jo mere opmærksomhed og jo flere handelsruter, der kommer, og jo flere udnyttelsesmuligheder, der bliver i Arktis, jo større er tilskyndelsen også med de interessenter, der er, til at gøre det til et højspændingsområde. Så ja, man kan sagtens have den ambition.

Kl. 14:16

Første næstformand (Leif Lahn Jensen):

Der er ikke flere korte bemærkninger. Vi siger tak til ordføreren. Og så er det hr. Christian Friis Bach fra Radikale Venstre. Velkommen.

Kl. 14:16

(Ordfører)

Christian Friis Bach (RV):

Tak for det, og lad mig starte med at takke hr. Karsten Hønge, hr. Carsten Bach, hr. Rasmus Jarlov og fru Trine Pertou Mach for at lade mig komme på lidt tidligere af hensyn til en konference om Vestsahara, hvor jeg lige har lovet at komme ned og hilse på. Tak for en god redegørelse til regeringen. Jeg vil gerne rose regeringen for at have styrket samarbejdet mellem Grønland, Færøerne og Danmark om det arktiske område, herunder i det Udenrigs- Sikkerheds- og Forsvarspolitiske Kontaktudvalg. Og jeg håber i lighed med andre ordførere, at vi også kan styrke det samarbejde på parlamentarisk niveau, så vi også forhåbentlig snart kan samles om en ny fælles arktisk strategi for kongeriget.

Det internationale samarbejde om Arktis er jo udfordret i Arktisk Råd, hvor det har været nødvendigt at suspendere samarbejdet af hensyn til Ruslands aggression i Ukraine. Det er en nødvendig beslutning. Men jeg sætter pris på, at regeringen gør, hvad de kan, for at styrke samarbejdet i det arktiske område uden om Rusland. Vi er bekymrede over den militære optrapning, vi ser i regionen. Jeg skal ikke udtale mig om spændingsniveauet helt præcist, men hvis det engang har været 220 V, er det i hvert fald 350 nu, og vi håber i lighed med regeringen, at vi kan fastholde et lavspændingsområde i det arktiske. Vi ønsker til gengæld også at tage bestik af, at Rusland optrapper, endda med elementer af offensiv karakter, og derfor ønsker vi jo at styrke vores samarbejde med Grønland og Færøerne om at overvåge, kontrollere og i sidste ende forsvare det arktiske område og Nordatlanten. Det er en vigtig prioritet for os i forsvarsforhandlingerne, helt som vi ønsker at styrke det nordiske forsvarssamarbejde, NORDEFCO, med Island, Finland, Norge og Sverige henset det her ændrede trusselsbillede.

Vi bakker meget op om øget forskning i området, ikke mindst omkring klima, som er en helt afgørende prioritet, miljø, natur, biodiversitet og den maritime forskning. Og jeg glæder mig over indsatsen fra DTU Aqua og nu senest med den bevilling, vi har fået til det nye arktiskgående forskningsskib Dana V, som vi fik en ekstrabevilling til i forskningsreserven, så vi nu kan få det skib ud at sejle så hurtigt som muligt.

Jeg vil ligesom til tidligere redegørelser komme med en lille anke over, at der ikke bliver nævnt det samarbejde, der foregår i min tidligere organisation UNECE om langtrækkende luftforurening og de grænseoverskridende effekter af industriulykker. Det er konventioner, som er helt afgørende også for det arktiske område, og vi skal fortsætte med den forskning og det samarbejde, vi har der.

Endelig vil jeg sige: I denne her periode, hvor det statslige samarbejde er hæmmet af Ruslands krig, skal vi øge samarbejdet mellem de oprindelige folks organisationer og bakke yderligere op om det. Med hensyn til de seks oprindelige folk i det arktiske område skal vi styrke vores indsats for at fremme, integrere og sikre deres rettigheder og inddrage deres viden, viden fra lokalsamfund i overensstemmelse med FN's erklæring om oprindelige folks rettigheder.

Og til allersidst vil jeg sige: I lighed med den debat, der lige udspandt sig, også når det gælder oprindelige folk, håber jeg og opfordrer regeringen til at tage FN's særlige rapporteurs rapport om diskrimination og forskelsbehandling af vores grønlandske medborgere, ikke mindst i Danmark, meget alvorligt, og sikre en solid opfølgning på den. Tak for ordet.

Kl. 14:19

Første næstformand (Leif Lahn Jensen):

Vi siger tak til ordføreren. Der er ingen bemærkninger. Så er det hr. Karsten Hønge fra SF. Velkommen.

Kl. 14:19

(Ordfører)

Karsten Hønge (SF):

Adgangen til at diskutere Arktis her i Folketinget skyldes jo så indlysende Danmarks tilknytning til Grønland og Færøerne. De er porten ind til Arktis og det høje nord. Uden rigsfællesskabet har Danmark ingen stemme vedrørende Arktis. Det er egentlig ret banalt, men dog også lidt vigtigt at slå fast her med det samme. Netop på grund af det vil min tale i dag være noget anderledes end dem under tidligere års diskussioner om Arktis.

Jeg vil nemlig starte med at slå en isøkse igennem en myte, som er meget sejlivet, især i Grønland, men også på Færøerne og vel i et eller andet omfang for så vidt også i Danmark, nemlig at Danmark skulle have interesser i Arktis, og at det skulle være sådan det underliggende motiv for rigsfællesskabet. Der er mange gode grunde til at holde fast i rigsfællesskabet, og på en højstemt dag vil jeg gå så vidt som til at sige, at jeg elsker rigsfællesskabet, som binder Danmark, Færøerne og Grønland sammen. Ambitioner om Danmark som en arktisk stormagt er bare slet ikke en af dem, faktisk nærmest tværtimod. Rækkefølgen er, at Danmark kun har stærke strategiske interesser, så længe vi har et rigsfællesskab. Det er det, der er rækkefølgen. Dem, der har strategiske interesser i Arktis, er jo selvfølgelig åbenlyst USA, Rusland og Canada til en vis grad; selv om det er et noget mindre land, ligger det jo som nabo. Man kan også sige, at Storbritannien og Frankrig har ambitioner, og helt åbenlyst forsøger Kina jo at spille sine kort. Men Danmark som land har ikke strategiske interesser i Arktis, og det tror jeg faktisk er en god idé at være helt åben om. Det er da klart, at det stiller Danmark stærkere i nogle sammenhænge, at vi har et fællesskab med Grønland og Færøerne. Det har da en vis værdi og betydning i FN og NATO og andre steder, men gennem årene har det faktisk været meget svært at kunne dokumentere værdien af det.

Der er flere forskere, der beskæftiger sig med det, og man kan ikke bare sådan sige, at det ikke har en betydning. Det er jo ret indlysende. Og nærmest sådan intuitivt ligger det også sådan, at man tænker: Ja, selvfølgelig må det da have en positiv betydning, at Danmark gennem Grønland og Færøerne er blevet sådan en arktisk stormagt, men hvor er i virkeligheden sådan de egentlige fordele ved det? Jeg ser det faktisk som et meget dyrt foretagende og også et meget farligt foretagende, at vi har det her stærke engagement set i forhold til Danmarks størrelse. Så selvfølgelig har det en vis betydning, men jeg savner bare, at nogen dokumenterer, om betydningen står i nogen rimelig målestok med f.eks. de 5-6 mia. kr. om året, som er prisen for Danmarks engagement i Grønland. For det beløb kunne man jo købe en meget stærkere repræsentation i FN og andre steder, mere bistandspolitik osv..

Men så længe vi har rigsfællesskabet, synes jeg, at Arktis skal prioriteres helt i top, og for SF er det en stærk prioritet i de kommende forsvarsforhandlinger. Det er i øvrigt noget, som SF har argumenteret for i flere år, og vi sagde det på den, synes jeg selv, sådan lidt smarte måde her for nogle år siden, nemlig at vi i stedet for at deltage i de her udsigtsløse ørkenkrige skulle koncentrere os om vores nærområde, herunder Arktis, altså at vi skulle skifte ørkenstøvlerne ud med snesko.

Selvfølgelig har kongeriget Danmark, rigsfællesskabet, store interesser på spil, men kun så længe den konstruktion eksisterer. En lille nation som Danmark har ikke behov for at hævde sig i Arktis. Tidligere formand for naalakkersuisut, en af grønlandsk politiks grand old men, Lars-Emil Johansen skrev her for nylig i Berlingske om den triste skæbne, Danmark ville gå i møde uden forbindelsen til Grønland, hvor Danmark sådan ville blive reduceret til en lille nation. Men her må jeg bare sige: Det er faktisk slet ikke så tosset at være et lille land i Nordvesteuropa. Jeg har også hørt danske politikere, som mener, at samhørigheden med Grønland og Færøerne har en meget stor betydning for Danmarks internationale gennemslagskraft. Som jeg ser det, er det kun delvis rimeligt, og jeg vil meget gerne have dokumentation frem for mavefornemmelser.

Rigsfællesskabet har sandsynligvis i perioder under den kolde krig givet Danmark visse fordele i NATO og over for USA, men hen over årene er det tvivlsomt, om der har været et rimeligt forhold mellem fordele, omkostninger og risiko. I den omtalte kronik i Berlingske puster Lars-Emil Johansen igen, igen til myten om, at det er adgangen til international indflydelse, som driver Danmarks ønske om et fællesskab med Grønland. I den der kronik får skruen så en ekstra omgang med en påstand om, at det faktisk var Danmarks forbindelse til Grønland, som gjorde Anders Fogh Rasmussen til generalsekretær i NATO, og at det i øvrigt skulle være den samme forbindelse, som nu måske kunne gøre, at vores nuværende statsminister kunne komme i spil som en realistisk kandidat til NATO-posten. Jeg siger bare, at den type analyser, som der er rigeligt af i grønlandsk politik, mangler substans og mangler dokumentation.

Kl. 14:25

Hvis det virkelig var rigtigt, hvorfor tog det så 60 år fra grundlæggelsen af NATO, til Danmark fik posten? Og mon ikke også Anders Fogh Rasmussen fik jobbet på grund af Danmarks evige lydighed over for USA, herunder den ukritiske tilslutning til håbløse og udsigtsløse ørkenkrige i Afghanistan og Irak? Hvorfor kom statsministerens besøg hos Joe Biden så sent i stand? Hvorfor har Holland faktisk besat generalsekretærposten hele tre gange? Også Belgien fik en generalsekretær længe før Danmark, ganske uden arktiske forbindelser. Det er meget sejlivet vandrehistorie, som nu sendes på en tur endnu en gang. Det bliver den bare ikke mere rigtig af. Det kan jo nogle gange nærmest lyde som et forsøg på politisk afpresning, men på mig preller det af som vand på en sæl.

Hvor er Grønlands presse så henne i den her slags situationer og i den slags principielle debatter? Hvorfor bliver grønlandske politikere ikke konfronteret med kritiske journalister? Hvor er de mennesker på universitetet i Nuuk, som beskæftiger sig med udenrigspolitik? Det kan jo ikke nytte noget, at useriøse og grundløse lystfiskerhistorier får lov til at fylde i alvorlige politiske diskussioner. Politikere i Grønland, som puster til modsætninger og splittelse på baggrund af useriøse gætterier, fører os den gale vej. Så meget desto vigtigere er det at få en offentlig debat, hvor de her grundløse påstande kan stå afklædt i den arktiske kulde. Jeg synes selv, at det er meget nemt at trække bukserne ned på Lars-Emil Johansen i dansk presse. Jeg spørger bare: Hvornår sker det i Grønland? For det er nødvendigt at få en realistisk debat om Arktis.

Man kan ikke tale om Arktis uden med det samme at adressere konsekvenserne af klimaforandringerne, som er særlig voldsomme i de arktiske områder. Når isen smelter, går det ikke bare ud over befolkningen; det går også ud over sårbar natur, og det går ud over kloden, i og med at havet stiger. I Arktis ændrer geografien sig markant, og når isen forsvinder, vil der opstå helt nye geostrategiske muligheder. Det er en region, hvor afspænding og ro risikerer at blive erstattet af spændinger og konflikt. Klimaforandringernes tydelighed i Arktis har i mange år gjort det klart, at stater har måttet samarbejde i regionen. Det er så et samarbejde, som nu er stærkt udfordret efter den russiske invasion i Ukraine. Og Kina har gennem mange år forsøgt at få foden i døren ind til Grønland og Færøerne. Klimakrisens konsekvenser vil gøre isbjergene mindre, men problemerne større. Nye sejlruter vil om få år være blotlagt for verdenshandelen, og den, der fremover kontrollerer de arktiske have, vil i et vist omfang også kunne kontrollere store dele af handelen.

Jeg synes, at det er meget opmuntrende, at Grønland tilslutter sig Parisaftalen, og at planerne om et hasarderet olieeventyr skrinlægges. Det ville være næsten tragikomisk, at man skulle bore efter olie det sted på Jorden, som rammes hårdest af klimaforandringerne, mens man i øvrigt i resten af verden netop i de her år bør søge og nogle steder også søger væk fra fossile brændstoffer.

Vi har et helt særligt ansvar for at sikre en bedre arktisk fremtid, ikke kun når det gælder om at stoppe de voldsomme temperaturændringer, og der er også det særlige ansvar, vi har i rigsfællesskabet. Søværnet spiller en stor rolle i ikke bare suverænitetshåndhævelsen af kongeriget, men også, når det gælder sikring af miljøovervågning, redningstjeneste, fiskeriinspektion og mange andre vigtige opgaver. Det er noget, der bør styrkes og udbygges. Vi skal i praksis udvide Grønland og Færøernes udenrigspolitiske handlerum. Det kan være et af de vigtige skridt mod et rigsfællesskab med ligeværd og gensidig respekt.

Kl. 14:29

Første næstformand (Leif Lahn Jensen):

Tak til ordføreren. Der er en række korte bemærkninger. Først er det fra hr. Carsten Bach. Værsgo.

Kl. 14:29

Carsten Bach (LA):

Tak, og tak for en prægtig ordførertale, vil jeg faktisk sige, som jo også adresserer det her med realismen i debatten, hvilket jeg synes er ret vigtigt. Jeg kan bekræfte, at SF's forsvarsordfører og SF generelt, når vi er i forsvarsforligskredsen, prioriterer Arktis rigtig højt og gør det i samarbejde med mit eget parti, Liberal Alliance. Det er vi utrolig glade for. Jeg ved også, at den nuværende forsvarsminister prioriterer Arktis rigtig højt. Det har vi hørt den nuværende forsvarsminister sige. Det står måske lidt hen i det uvisse, hvad den samlede SVM-regering har af prioriteringer i forhold til Arktis, når det kommer til forsvarsområdet. Vi har tidligere hørt, at Østersøregionen var det dominerende, men det kan vi jo altid lade ligge.

Det, jeg egentlig godt vil spørge ordføreren til, er de her betegnelser om rigsfællesskabet som værende risikofyldt og et farligt foretagende. Det tror jeg lige jeg skal have SF's ordfører til at uddybe.

Kl. 14:30

Første næstformand (Leif Lahn Jensen):

Ordføreren.

Kl. 14:30

Karsten Hønge (SF):

Så vidt jeg lige forstod spørgsmålet i forhold til det, jeg sagde – hvis det her er et svar på det; jeg er lidt i tvivl om spørgsmålet – er svaret, at det er dyrt og risikofyldt for Danmark at være en arktisk stormagt, især for en lille nation som Danmark. For vi sejler her i farvand, hvor der er meget mægtige lande på spil og Danmark er under pres. Så det her med at stille det op, som om det er meget attråværdigt for Danmark at være en arktisk stormagt, tillod jeg mig bare at stille spørgsmålstegn ved, for så enkelt er det ikke. Det er enormt dyrt, og det er en farlig balancegang – hvis det var svar på spørgsmålet.

Kl. 14:31

Første næstformand (Leif Lahn Jensen):

Spørgeren.

Kl. 14:31

Carsten Bach (LA):

Ja, det er dyrt – enig. Farligt og risikofyldt er jeg sådan set også enig i, men jeg savner måske lidt en konkretisering af det fra SF. Hvad er det farefulde element?

Kl. 14:31

Første næstformand (Leif Lahn Jensen):

Ordføreren.

Kl. 14:31

Karsten Hønge (SF):

Det er, at spændingerne stiger markant i de her år. Russerne opruster jo klart på Franz Josefs land. Vi ser amerikanerne jo også opruste på deres måde. Så er der det, at vi også ser, og det kan jo være en stor frygt, at hvis Rusland bliver presset tilstrækkelig meget af krigen i Ukraine, kunne det måske åbne en bagdør for, at Kina kunne få indflydelse, samtidig med at isen smelter, så der kommer nye søveje. Det betyder bare, at vi er i en meget ustabil situation, og at det kan risikere at blive en meget farlig situation.

Kl. 14:32

Første næstformand (Leif Lahn Jensen):

Så er det fru Aaja Chemnitz. Værsgo.

Kl. 14:32

Aaja Chemnitz (IA):

Tak til ordføreren for det gode samarbejde, og tak for en fantastisk tale. Jeg synes, det var modigt og dejligt og ærligt at høre ordføreren tale om de her ting. Jeg synes, det er vigtigt at sige som repræsentant for Grønland, at vi har forskellige politiske holdninger hjemme i Grønland, som man også har i Danmark. I IA fører politik baseret på fakta, ikke på konspirationsteorier og på myter. Jeg ved godt, at der er nogle andre partier hjemme i Grønland, der ønsker sådan en pengestrømsanalyse for ligesom at se, hvor meget Danmark får ud af Grønland, men jeg synes, det er vigtigt, at vi har den her debat omkring Arktis og rigsfællesskabet på så realistisk grundlag som overhovedet muligt.

Ordføreren taler om at sikre Grønland et større udenrigs- og sikkerhedspolitisk handlerum, hvilket er rigtig positivt, for det er jo noget af det, vi ønsker hjemme i Grønland. Hvordan kunne man forestille sig at det skulle foregå i et godt fællesskab mellem Grønland og Danmark?

Kl. 14:33

Den fg. formand (Hans Kristian Skibby):

Tak, så er det ordføreren.

Kl. 14:33

Karsten Hønge (SF):

Det handler om, at vi fundamentalt skal gribe alle udenrigspolitiske anliggender, der har tilknytning til Arktis, an på en ny måde. Det skal ikke mere være noget med, at man har orienteret Grønland, at man har pointeret Færøerne; det skal ikke længere være noget med, at man, efter at nogle møder har været afholdt, fortæller men resultatet af dem. Ved alle forhandlinger, alle møder, der omhandler Arktis, skal Grønland og Færøerne være med helt inde ved bordet. Det skal ikke oversættes, det skal ikke fortolkes, det skal ikke videreformidles af Danmark. Grønland og Færøernes repræsentanter skal i alle de sammenhænge, hvor det overhovedet kan lade sig gøre, være tilstede selv og høre argumenterne fra amerikanerne, eller høre, hvad det er, der sker i det nordiske samarbejde. Så man er i alle sammenhænge som udgangspunkt bare med om sine egne forhold.

Kl. 14:34

Den fg. formand (Hans Kristian Skibby):

Så er det spørgeren for anden runde. Værsgo.

Kl. 14:34

Aaja Chemnitz (IA):

Tak til ordføreren. Man kan sige, at viden måske også er ret centralt i forhold til det, som ordføreren er inde på, altså at man har lige adgang til viden om sig selv for at kunne træffe nogle beslutninger på et oplyst grundlag.

Noget andet, som IA og SF har samarbejdet om, er at sikre, at vores kollegaer herinde får noget mere viden om Grønlands kultur, historie og sprog, og det synes jeg sådan set er et godt eksempel på, hvordan man også sådan i dagligdagen kan være med til at sikre, at mange ordførere, som ikke nødvendigvis har været i Grønland, får et større kendskab til Grønland.

Kl. 14:34

Den fg. formand (Hans Kristian Skibby):

Ordføreren.

Kl. 14:34

Karsten Hønge (SF):

Ja, det er på høje tid, at vi gør en mere organiseret indsats for at løfte niveauet, ikke kun blandt Folketingets medlemmer, men også blandt partiansatte og andre, der er engageret i dansk politik. Det er jo simpelt hen beskæmmende, hvor lidt man faktisk ved om dagligdagen i Grønland og på Færøerne. Det mindste, vi kan gøre, er da at prøve at opkvalificere os selv herinde; men jeg tror også i forhold til fru Aaja Chemnitz tidligere spørgsmål, at det er nødvendigt at gøre noget ved uvidenheden i den danske befolkning, for den overtrumfes kun af, at det, som man så ved, ofte er forkert og fyldt med fordomme. Der er en stor opgave foran os.

Kl. 14:35

Den fg. formand (Hans Kristian Skibby):

Tak. Næste spørger er hr. Sjúrður Skaale. Værsgo.

Kl. 14:35

Sjúrður Skaale (JF):

Tak for det, og tak for talen. Ordføreren sagde sådan næsten hånligt, at det jo er absurd – sådan hørte jeg det – at skulle bore efter olie det sted på kloden, som er hårdest ramt af klimaændringerne. Hvorfor er det værre at bore efter olie i Grønland, end det er i Nordsøen? Altså, den olie, der udvindes i Nordsøen, rammer Arktis præcis lige så hårdt som den olie, som man eventuel ville udvinde i Grønland. Hvorfor er det således, at os, som bliver hårdest ramt af klimaændringerne, ikke må tjene penge på olie, mens de, som ikke bliver så hårdt ramt, godt må tjene penge på olie, og så rammer konsekvenserne nogen, der bor andre steder på kloden?

Kl. 14:36

Den fg. formand (Hans Kristian Skibby):

Ordføreren.

Kl. 14:36

Karsten Hønge (SF):

Der ligger også nogle andre ting i det i forhold til at søge efter olie og bore efter olie i arktiske områder. Der vil risikoen for uheld være stor og konsekvenserne helt uoverskuelige.

 Men det, jeg kaldte det, var »tragikomisk», for jeg tror, at det, der er på dagsordenen overalt i verden, er, at vi skal søge væk fra fossile brændstoffer. Vi skal simpelt hen finde andre måder at lave energi på. Og så er det bare jeg siger: Set i det billede synes jeg det er tragikomisk – det var det ord, jeg brugte – at man netop det sted i verden, hvor man måske er hårdest ramt af klimaforandringerne, overvejer at bore efter olie. Det er da klart, at det jo ikke er, fordi det som sådan, altså afbrændingen af olie eller andre fossile brændstoffer, er værre, afhængigt hvor på de kommer fra – det er jo ret indlysende.

Jeg spørger bare: Skulle man det sted, hvor man er hårdest ramt af klimaforandringer, yderligere understøtte eftersøgningen af fossile brændstoffer? Ja, det synes jeg ville være grotesk, vil jeg nok sige; men afbrændingen af det ville ikke i sig selv være værre, selvfølgelig. Det er jo ret indlysende.

Kl. 14:37

Den fg. formand (Hans Kristian Skibby):

Værsgo til anden runde.

Kl. 14:37

Sjúrður Skaale (JF):

Ordføreren går også lidt ind på debatten, der nogle gange kan være lidt hård eller karsk. Jeg kan huske, at en importør engang sagde: Uden Grønland ville Danmark ikke være andet end en pornokiosk i Nordtyskland. Sådan kan ordene nogle gange falde. Ordføreren var lidt stødt af den retorik, som nogle gange bliver brugt, og han understregede, at det ikke er Danmark, der har brug for Grønland. Man kan næsten få den tanke, at ordføreren helst ville være fri. Er det således? Ville ordføreren helst være fri for den byrde, som Grønland er?

Kl. 14:37

Den fg. formand (Hans Kristian Skibby):

Så er det ordføreren.

Kl. 14:37

Karsten Hønge (SF):

Det er jo ikke så længe siden, jeg holdt min tale, så jeg er faktisk lidt skuffet over, at hr. Sjúrður Skaale allerede har glemt den. Jeg sagde: På en højstemt dag vil jeg endda sige, at jeg elsker rigsfællesskabet. Det synes jeg er stærke ord. Jeg elsker rigsfællesskabet. Hele mit liv har været en lang sammenblanding med især Grønland, men også til dels Færøerne; på det personlige plan og på alle mulige familiemæssige måder er jeg knyttet til det, så jeg elsker rigsfællesskabet.

 Men det ændrer ikke på, at vi bliver nødt til at tage hele konstruktionen op til revision. Og det handler ikke om, at jeg er stødt at tonen. Tonen er usaglig og uden hold i virkeligheden. Den forurener debatten, hvis man især i Grønland har en debat, der simpelt hen er som er revet ud af den virkelighed, som vi andre er i. Det er jeg ikke stødt over – det ødelægger bare debatten.

Kl. 14:38

Den fg. formand (Hans Kristian Skibby):

Der ser ikke ud til at være flere, der har spørgsmål til ordføreren for SF. Vi siger tak til hr. Karsten Hønge og går videre i ordførerrækken. Den næste ordfører er fra Danmarksdemokraterne, og det er hr. Kristian Bøgsted. Værsgo.

Kl. 14:38

(Ordfører)

Kristian Bøgsted (DD):

Tak for det. Da vores sædvanlige ordfører er fanget i andre forhandlinger, har jeg fået fornøjelsen af at læse denne glimrende tale op.

Jeg vil starte med at sige tak til udenrigsministeren for den redegørelse, vi har fået, men det er jo ikke længe siden, at den seneste redegørelse blev behandlet – vi skal bare tilbage til den 14. marts – hvorfor der også er en del passager i redegørelsen, der egentlig er en gentagelse fra sidste gang. Men jeg har alligevel lige et par kommentarer til nogle enkelte punkter.

Jeg vil starte med at nævne, at det er glædeligt, at vi har fundet frem til en fredelig grænsedragning oppe ved Hans Ø og farvandet mellem Grønland og Canada. Derudover kommer redegørelsen jo også ind på den digitale infrastruktur for arktiske geografiske data, og her tænker jeg på beskyttelsen af den kritiske digitale infrastruktur, ikke mindst søkabler.

I danske farvande har der været fokus på fremmede magters såkaldte forskningsskibe, der sejler rundt i dansk farvand, og hvor det egentlige formål menes at være en omfattende spionage og kortlægning af kritisk infrastruktur på havbunden. Sabotageangrebet på Nord Stream 1 og 2 øst for Bornholm i september 2022 viser alvoren. Jeg håber og forventer virkelig, at regeringen og forsvaret har styr på overvågningen af den kritiske infrastruktur i farvandet omkring Grønland og Færøerne, og det gælder også overvågningen af kabler på havbunden og kablerne mellem Danmark og de nordatlantiske lande.

Jeg hæfter mig også ved punktet i redegørelsen om søfart og sejladssikkerhed. Det er godt, at Søfartsstyrelsen har fokus på tilsyn rettet mod krydstogtskibe, ikke mindst med tanke på det krydstogtskib, der for nylig gik på grund i en grønlandsk fjord. Det endte jo heldigvis godt, så vi ikke fik en skibskatastrofe som med Titanic i 1912 og Hans Hedtoft i 1959, der begge sank efter at have ramt isbjerge.

Sejlads i farvandet omkring Grønland kræver, at skibe kan klare de ofte vanskelige forhold, og det er klart, at rederierne ikke umiddelbart kan forlade sig på hjælp fra redningstjenester i samme omfang, som vi kender det fra Danmark, alene grundet de store afstande. Derfor er det godt, at Søfartsstyrelsen nu har fokus på sikkerheden og beredskabet for sejlads med krydstogtskibe omkring Grønland Jeg har forstået, at det også er et ønske fra grønlandsk side.

Redegørelsen har også et afsnit om forebyggelse af ureguleret fiskeri i Det Arktiske Ocean, også kaldet for Ishavet. Det er klart, at landene omkring Det Arktiske Ocean deltager i samarbejdet, men man kan jo undre sig lidt over, hvorfor man i sin tid har lukket Japan, Kina og Sydkorea ind i samarbejdet, i og med de jo ikke lige grænser op til i Ishavet.

Jeg vil slutte med at glæde mig over, at der via forskningsreserven også er afsat midler til et nyt oceangående forskningsskib, og over, at A.P. Møller Fonden har bidraget med 50 mio. kr. til bygning af skibet. Tak for redegørelsen. Jeg håber, at freden snart sænker sig over Europa, så samarbejdet mellem alle lande omkring Arktis kan komme i gang på ordentlige vilkår igen.

Tak for ordet.

Kl. 14:41

Den fg. formand (Hans Kristian Skibby):

Vi siger tak til ordføreren for Danmarksdemokraterne. Der er ingen spørgsmål. Vi går videre i ordførerrækken. Næste ordfører er hr. Carsten Bach fra Liberal Alliance.

Kl. 14:42

(Ordfører)

Carsten Bach (LA):

Tak for det, formand. Jeg vil til en start forsøge at skabe et billede for jer. I skal forestille jer et uidentificeret flyvende objekt, en drone måske, der er faldet ned over Grønland. En slædepatrulje fra Sirius er sendt ud for at opklare mysteriet. Samtidig observeres der en russisk ubåd tæt på den nordøstgrønlandske kyst. Den tidligere statsminister, som nu er udenrigsminister, holder efter bedste evne den diplomatiske balancegang mellem amerikanerne, kineserne og russerne. Alligevel kommer det heldigvis kun tæt på en konfrontation mellem Siriusfolkene, og hvad der må formodes at være en russisk specialenhed på mission for at indsamle dele fra den nedstyrtede drone.

Er det fiktion, eller er det virkelighed? Eller er det et billede skabt af kunstig intelligens – altså en falsk virkelighed, der kun eksisterer i cyberspace og på sociale medier? Lige om lidt er det måske den rigtige virkelighed, men for nuværende ved vi jo alle sammen, i hvert fald herinde, at det er et billede, der opridser handlingen af afsnit seks i den sidste sæson af tv-serien »Borgen«, som jo bl.a. er inspireret af vores kollega hr. Martin Lidegaards fantasi. Sæsonen af »Borgen« slutter så i øvrigt med, at udenrigsministeren udnævnes til EU-kommissær. Så det er jo måske slet ikke bare fantasi eller fake news, en falsk nyhed. Måske er det faktisk ikke langt fra en potentiel virkelighed, når det kommer til stykket. Og der tænker jeg selvfølgelig først og fremmest på, at det med, at udenrigsministeren bliver udnævnt til kommissær i EU, rent faktisk kan gå hen og blive virkelighed i en meget nær fremtid. Spøg til side.

Det, jeg vil understrege med det billede, er, at alt, hvad vi ser ude i Europa, hvad angår russisk indblanding og påstået interessevaretagelse fra den side, skal vi forvente og forberede os på kommer til at ske i Arktis på sigt. Jeg behøver ikke at opliste det. Vi ved alle sammen godt, hvad der foregår med en egentlig angrebskrig i Ukraine som den ultimative aggression og topmålet af skalaen i forhold til indblanding i en anden selvstændig stats nationale anliggender.

Jeg vil også gerne understrege, at vi ikke skal være naive og tro, at det nuværende spændingsniveau på sigt er normalen i Arktis. Den konstante forandring er blevet en permanent tilstand i Arktis. Det skal vi forholde os til, og vi skal være forberedt på forandringer og på Putins ændrede adfærd og politik, hvad angår Arktis. Det kan godt være, at sikkerhedssituationen på overfladen p.t. er uændret i Arktis, men det er blot indtil det tidspunkt, hvor Putin vælger at gennemføre en eller anden begivenhedsrække i Arktis, ligesom det også er sket andre steder i Europa.

Måske begivenhederne i første omgang alene kommer til at eksistere som en kunstig virkelighed, men det skal tages alvorligt alligevel. Derfor skal vi i samarbejde med Grønland, vores nærmeste allierede og vores venligsindede naboer i Arktis styrke og facilitere en øget overvågning og tilstedeværelse i Arktis, så disse begivenheder kan imødegås eller helt undgås ved at være tydelige omkring engagementet i den arktiske region som helhed. Det inkluderer også et engageret samarbejde mellem EU, Grønland og Færøerne.

Personligt har jeg selv helt tilbage i 2007 som stabsofficer i FN's observatørmission i Georgien været med til at igangsætte en faktaopklarende undersøgelse af en nærkontakt mellem georgiske specialenheder og en mindre såkaldt paramilitær gruppe i den georgiske del af Kaukasusbjergene. Det var en hændelse, som uheldigvis kostede en godt nok officielt tidligere russisk specialsoldat livet. Det var blot en ud af en perlerække af begivenheder, der som bekendt mindre end et år senere endte ud i, at russiske styrker besatte en stor del af Georgien. Jeg håber, at I kan se billedet for jer.

Kl. 14:47

Så går jeg til selve redegørelsen, hvori jeg kan læse følgende:

»Pausen i Arktisk Råd har efterladt et tomrum i koordineringen og dialogen om arktiske emner.«

Som jeg sagde tilbage i marts, da vi senest havde en debat om en arktisk redegørelse, bør alle aktiviteter og samarbejdet i Arktisk Råd og Arktis generelt fortsætte ufortrødent imellem de såkaldte arktiske ligesindede stater, dvs. uden Rusland. Rusland skal derimod holdes ud i strakt arm, indtil øvrige internationale uoverensstemmelser med Putin er løst.

For at give et eksempel skal kongeriget selvfølgelig fortsat kunne sikre friere bevægelighed og understøtte et tættere samarbejde mellem forskere og deres brug af forskningsudstyr m.m. på tværs af den arktiske region. Men det giver sig selv, at de påståede russiske forskningsaktiviteter, vi har set i bl.a. internationalt farvand rundtomkring i kongerigets interessesfære, ikke skal brede sig. Jeg fornemmer heldigvis, vil jeg sige, en opdateret og mere realistisk tilgang til sikkerhedssituationen i Arktis i regeringens arktiske redegørelse, og jeg er meget positiv over de tilkendegivelser, vi i henholdsvis Grønlandsudvalget og Færøudvalget fik fra statsministeren, da vi mødtes til udvalgsmøde så sent som i fredags.

En ting, jeg i redegørelsen savner svar på, er, hvordan det går med udenrigsministerens tålmodighed. Under redegørelsesdebatten sidst sagde udenrigsministeren, at der desperat er brug for en arktisk strategi. Vi venter stadig på en udmelding fra Grønland, og den seneste melding, jeg har hørt, og som vi også har hørt fra formanden for Det Udenrigspolitiske Nævn i dag her fra talerstolen, er, at det udenrigs- og sikkerhedspolitiske udvalg i Grønland ikke ønsker faste møder med Det Udenrigspolitiske Nævn. Så hvad tænker udenrigsministeren om det på et tidspunkt, hvor vi jo – for at bruge udenrigsministerens egne ord – desperat har brug for en ny arktisk strategi?

Tak til udenrigsministeren for redegørelsen, som Liberal Alliance tager til efterretning. Tak for ordet til formanden.

Kl. 14:50

Den fg. formand (Hans Kristian Skibby):

Tak. Der er et enkelt spørgsmål til ordføreren for Liberal Alliance, og det er fra fru Aaja Chemnitz fra Inuit Ataqatigiit. Værsgo.

Kl. 14:50

Aaja Chemnitz (IA):

Mange tak. Tak for talen, og tak for det gode samarbejde. Vi ved jo, at ordføreren også er forsvarsordfører, og derfor vil jeg stille et spørgsmål på forsvarsområdet omkring sikkerhedspolitik.

 En af de største bekymringer, som der er på forsvarsområdet i Grønland, handler om beskyttelse af kritisk infrastruktur, og det er særlig vores søkabel i Grønland, som gør os relativt sårbare. Hvis man kapper søkablet over, vil store dele af det grønlandske samfund være lammet, og det er vi selvfølgelig bekymret for. Samtidig kan man sige, at det også er svært at se, hvad den nemme løsning er i forhold til at beskytte kritisk infrastruktur i Grønland. Kunne det f.eks. være redundans? Kunne det være et ekstra søkabel? Kunne det være flere satellitløsninger? Kunne det være med til at sikre, at man ikke står lige så sårbart, som man gør i dag? Derfor vil jeg spørge Liberal Alliance om, hvad deres politik er i forhold til forsvarsområdet omkring Arktis. Hvordan ser I, at man kunne finde nogle løsninger, særlig når vi taler om beskyttelse af kritisk infrastruktur?

Kl. 14:51

Den fg. formand (Hans Kristian Skibby):

Så er det ordføreren. Værsgo.

Kl. 14:51

Carsten Bach (LA):

Tak. Tak for spørgsmålet, og også ligesindet tak for et godt samarbejde, også på forsvarsområdet.

Teknologi ville være sådan det umiddelbare svar på spørgsmålet. Redundans? Ja, eventuelt i form af satellitter. Jeg er ikke nok inde i det område til at kunne sige, hvad der kan lade sig gøre, og hvad prisen er på det. Men umiddelbart vil jeg tro, at det er noget, der kan etableres relativt hurtigt, hvorimod et søkabel nok ville være en mere langsigtet tilgang til det.

I forhold til overvågningen og beskyttelse i det hele taget af de eksisterende kabler vil jeg sige, at det er meget vigtigt, at vi også tager moderne teknologi i brug der. Det er også Liberal Alliances politik i forhold til kritisk infrastruktur i Østersøområdet. Der er ikke nogen forskel, hvad det angår. Der er sikkert andre og måske lidt mere gammeldags metoder til at overvåge dansk slags, men i Liberal Alliance tror vi rigtig meget på teknologi og på, at teknologi kan løse rigtig mange udfordringer for os også i fremtiden.

Kl. 14:52

Den fg. formand (Hans Kristian Skibby):

Så er det fru Aaja Chemnitz for anden runde. Værsgo.

Kl. 14:52

Aaja Chemnitz (IA):

Tak for svaret. Et andet område, som vi jo i fællesskab har en bekymring omkring, er det her med, hvad der egentlig foregår i havet omkring Grønland. Er der russiske ubåde, eller hvad? Der er en ny undersøgelse, som EU har lavet omkring havbundsområdet omkring Grønland, som viser, at søkabler sådan set også kunne være med til at sikre en overvågning af havet. Så det her med at tænke i dual use, ikke kun i forhold til militært brug og civilt brug, men sådan set også i forhold til noget, som kunne løse flere opgaver inden for forsvaret. Der er det jo sådan set ret interessant at kigge på, om kritisk infrastruktur er noget af det, vi skal kigge på, samtidig med at vi også kigger på overvågning af havet.

Kl. 14:52

Den fg. formand (Hans Kristian Skibby):

Så er det ordføreren.

Kl. 14:52

Carsten Bach (LA):

Ja, det giver jo god mening at kunne slå to fluer med et smæk, og det tror vi i Liberal Alliance faktisk på at der er nogle teknologiske løsninger her der rent faktisk kan gøre. Det er i hvert fald vigtigt, at vi får, sådan som jeg ser på det, og også i forsvarsforligssammenhæng, igangsat nogle tilbundsgående analyser af, hvilke løsningsmuligheder vi har på paletten, sådan at vi ikke bare i første omgang griber ned i værktøjskassen efter det, vi ved der er der, og det, vi kender på forhånd, men tænker fremtidens teknologier med ind i vores beslutning.

Kl. 14:53

Den fg. formand (Hans Kristian Skibby):

Vi siger tak til ordføreren for Liberal Alliance. Der er ikke flere spørgere tegnet ind. Vi går videre i ordførerrækken, og den næste ordfører er fra Det Konservative Folkeparti, og det er hr. Rasmus Jarlov.

Kl. 14:53

(Ordfører)

Rasmus Jarlov (KF):

Det er en god tradition, vi har med en redegørelse fra regeringen om, hvad regeringen og Danmark gør i Arktis. Jeg undrer mig altid over, hvorfor det er, at det er udenrigsministeren, som er til stede, eftersom jeg ikke betragter Arktis som et udenrigsområde, men som en del af Danmark. Vi har fra Det Konservative Folkepartis side jo foreslået et selvstændigt ministerium, fordi vi synes, det er ærgerligt, at det ligger som en underopgave i Udenrigsministeriet, og fordi vi synes, af det at få rigsfællesskabet til at fungere trænger til et større fokus, end det – med al respekt for Udenrigsministeriets dygtige folk og dygtige minister – kan få som en del af Udenrigsministeriets ressort. Vi mener, at der behov for, at den danske regering i endnu højere grad varetager Grønlands og Færøernes interesser, får bundet rigsfællesskabet tættere sammen og får samarbejdet til at fungere så godt som muligt, fordi vi betragter det som helt vitalt, at vi får rigsfællesskabet til at fungere bedre.

Men ellers er det en god redegørelse, som opridser en masse områder, hvor Danmark er aktiv i Arktis i forhold til forskning, klima, biodiversitet, forsvar, overvågning, grænsedragning, søkort og meget, meget mere, og man kunne også have nævnt mange flere ting end det, der står i redegørelsen. For Danmarks aktiviteter i Arktis begrænser sig jo ikke til de emner; der er også alle mulige andre områder, hvor Danmark spiller en rolle i Grønland og på Færøerne og i det internationale samarbejde i Arktis. Jeg vil komme med et par enkelte kommentarer til noget af det.

I forhold til forsvaret, som jo er et område, jeg også bruger meget tid på som forsvarsordfører, betragter vi det som helt afgørende. Det danske forsvar spiller en meget stor rolle både på Færøerne og i Grønland – og især i Grønland, hvor det fylder meget og er meget afgørende for at få det grønlandske samfund til at fungere i en lang række sammenhænge og med en lang række opgaver. Vi synes, det er vigtigt, at der foregår en inddragelse af grønlænderne i, hvad der foregår, og det er vigtigt, at de har medindflydelse på beslutningerne.

Derfor er jeg også glad for, vil jeg sige til regeringen, at vi nu ser, når vi sidder og forhandler forsvarsforlig, at repræsentanter blandt folketingsmedlemmerne fortsat er inviteret med til nogle af møderne, og vi ser også gerne, at det bliver muligt at indtræde i forsvarsforliget for alle folketingsmedlemmer, fordi alle 179 medlemmer, som sidder i Folketinget, er ligeværdige og repræsenterer hvert deres område og har lige rettigheder til at gøre deres indflydelse gældende i Folketinget. Og det er ret afgørende for, at man også i Grønland og på Færøerne kan føle sig ordentligt behandlet. Når vi har et system, hvor der i Folketinget bliver truffet beslutninger, også på deres vegne, så er det også vigtigt, at de har indflydelse gennem deres folketingsmedlemmer – ikke at det skal afløse, at man også har en dialog med lagmanden og med Landstinget og med selvstyret, for det skal der selvfølgelig også være, fordi der er så mange ting, der er specielle for Grønland og Færøerne. Så det er ikke nok, at man kun er to mennesker, der sidder i Folketinget, men vi synes, det er afgørende, at de to medlemmer fra Grønland og de to medlemmer fra Færøerne, der sidder i Folketinget, bliver inddraget mere, også i politiske aftaler.

I forhold til forskning, som fylder meget i afgørelsen, synes vi jo, at forskning er godt, og det er der nok heller ikke to holdninger til; det synes de fleste jo nok også. Vi har en lille bekymring for, om den forskning, der foregår, forbliver upartisk nok, og det handler selvfølgelig mest om den forskning, som har store politiske implikationer i form af den selvstændighedsforskning, som bliver udført, og der er vi nervøse for, at det kommer til at blive for meget et redskab for selvstændighed, end det kommer til at være oplysende og afklarende i forhold til, ja, politiske muligheder.

Jeg har ikke kunnet lade være med at bemærke, at der har været en debat om en såkaldt free association-aftale i Grønland, som er blevet faciliteret af danske forskningskroner, og den debat har kørt fuldkommen uden om det forhold, at der ikke er nogen politikere i Danmark, der ønsker sådan en konstruktion. Derved har man så medvirket til, at man kunne have en meget sådan lukket debat i grønlandske kredse, hvor man har kunnet sidde og diskutere med sig selv, om det var en god idé med en free association-aftale, uden at der har været nogen, der på noget tidspunkt har konfronteret dem med, at der ikke er nogen danske politikere, der ønsker sådan en ordning. For den går grundlæggende ud på, at man har alt det samme som i dag – det eneste, der er lavet om, er, at Grønland er selvstændigt, men Danmark bliver selvfølgelig ved med at betale for det hele, og Grønland får samme bloktilskud som i dag, og Danmark løser alle de samme opgaver. Det er der ikke rigtig nogen af os herinde der kan se nogen idé i, og det burde man foreholde grønlænderne, så debatten ikke kommer til at foregå på falske præmisser.

Kl. 14:58

I forhold til grænsedragning savner jeg lidt en uddybning af bestræbelserne på at sikre os Nordpolen, som jo er dansk territorium og burde anerkendes som sådan af verdenssamfundet. Det er nævnt ganske kort i redegørelsen, men vi savner lidt en uddybning af, om der er nogen fremdrift i det projekt.

Derudover mangler vi også helt overordnet en redegørelse for, hvad regeringen vil i Arktis, og hvad regeringen vil med rigsfællesskabet. Jeg har tidligere spurgt statsministeren om, hvad statsministeren vil med Grønland og Færøerne. Ønsker regeringen, at de bliver selvstændige, og vil regeringen hjælpe dem til det? Ser regeringen det som sin opgave at hjælpe Grønland og Færøerne med at løsrive sig fra Danmark? Eller vil regeringen arbejde for at bevare rigsfællesskabet? Jeg fik ikke noget svar. Det virker, som om statsministeren har total berøringsangst i forhold til at fortælle, hvad der er hendes og Socialdemokratiets og regeringens politik på området.

Måske kan vi få et svar fra udenrigsministeren. Jeg ved, at han har større forstand på rigsfællesskabet, end statsministeren har, af en lang række grunde, i og med at han har beskæftiget sig meget med det. Han er tit deroppe, kan vi se, og slå græs og fiske alle mulige andre ting, og det synes vi alle sammen er spændende at følge med i, og det har vi stor respekt for, og jeg ved, at udenrigsministeren har meget stor forstand på området, og derfor håber jeg, at ministeren kan fortælle os, hvad regeringens politik er i forhold til rigsfællesskabet, herunder f.eks. også, om regeringen vil hjælpe grønlændere og færinger til at forstå, hvilket forhold der vil være til Danmark, hvis det er sådan, at man løsriver sig.

For det er ret afgørende for beslutningen, at man ligesom kan fortælle, hvordan det så bliver. Bliver det sådan et paradis, hvor man bare kan få det bedste fra begge verdener? Eller bliver det sådan lidt mere realistisk, måske ligesom Island har det i dag? Det kunne være fint, hvis regeringen ville kaste lidt lys over det, så debatten kunne foregå på et oplyst grundlag.

Fra Det Konservative Folkepartis side har vi jo ikke nogen vaklen på det spørgsmål. Vi arbejder for at bevare rigsfællesskabet. Vi synes, det er en katastrofe, hvis det falder fra hinanden, og vi vil også opfordre regeringen til at have den samme holdning. Vi synes, det er et svigt fra de danske politikeres side, hvis man bare lader rigsfællesskabet falde fra hinanden. Det er et kæmpe, kæmpe vigtigt emne – måske det største spørgsmål, i hvert fald territoriemæssigt, som man kan beskæftige sig med som dansk politiker. Spørgsmålet er, om vi fortsat skal være det land, vi er i dag, altså et land, der består af tre lande i en union, eller om vi alene skal være en dansk stat, som bryder båndene med Grønland og Færøerne. Det mener vi ikke. Vi synes, at det ville være katastrofalt, og vi synes, at regeringen gør for lidt for at gøre det klart, hvad den vil gøre for det, og at den gør for lidt for at bevare rigsfællesskabet.

Men tak for redegørelsen. Jeg håber, at nogle af de her spørgsmål måske kan blive besvaret af udenrigsministeren.

Kl. 15:02

Den fg. formand (Hans Kristian Skibby):

Tak til ordføreren. Der er en enkelt spørger indtil videre. Det er fru Anna Falkenberg. Værsgo.

Kl. 15:02

Anna Falkenberg (SP):

Tak til ordføreren for talen, som jeg er enig i langt hen ad vejen. Jeg synes også, at der er et behov for, at man fra dansk side gør sig det klart, hvad man vil med rigsfællesskabet. Selvfølgelig gør vi os også nogle tanker på Færøerne og i Grønland om, hvad man vil, men jeg synes også, at der er et behov for, at man fra dansk side gør sig nogle tanker om det. Så det vil jeg bare sige at jeg er enig i. Jeg er også enig i den betragtning, at rigsfællesskabet skal bestå. Jeg vil gerne beholde rigsfællesskabet, men jeg erkender også, at der er behov for, at der skal ske nogle ændringer, for at det faktisk kan bestå. Det er også lidt det, jeg hører ordføreren sige.

Kan ordføreren sige noget mere om, hvad man vil fra Det Konservative Folkepartis side for faktisk at gøre, at rigsfællesskabet kan bestå? Hvad er det for nogle overskrifter, vi skal sætte på sådan nogle ændringer?

Kl. 15:03

Den fg. formand (Hans Kristian Skibby):

Ordføreren.

Kl. 15:03

Rasmus Jarlov (KF):

Jeg tror faktisk, at vi er det eneste danske parti, som har et program for det. Vi offentliggjorde et rigsfællesskabsudspil sidste sommer, som ret detaljeret fremlægger en lang række initiativer, som vi godt kunne tænke os at tage netop med henblik på at bevare rigsfællesskabet.

Helt overordnet gælder det om, at alle tre lande skal have fordele ud af rigsfællesskabet. Det gælder om, at den danske regering bliver bedre til at varetage bl.a. Færøernes interesser, således at man kan se fordelene ved at være med i rigsfællesskabet. Vi kan kun have et rigsfællesskab, hvis grønlænderne og færingerne finder det fordelagtigt at være med og føler sig ordentligt behandlet inden for rigsfællesskabet. Så det er simpelt hen det helt afgørende.

Noget, der også er afgørende – hvis jeg kan nå det på de 18 sekunder, jeg har tilbage – er det kulturelle samarbejde. Jeg ved jo også godt, at der er mange færinger, når de kommer til Danmark – og det har fru Anna Falkenberg sikkert selv oplevet – som føler sig mødt af en slående ignorance fra danskerne. Den uvidenhed er ret ødelæggende. Så fra dansk side skal vi stramme os en helt del an. Men vi har ret mange konkrete forslag, som man kan læse i vores udspil.

Kl. 15:04

Den fg. formand (Hans Kristian Skibby):

Ønsker spørgeren sin anden korte bemærkning? (Anna Falkenberg (SP): Ja tak). Værsgo.

Kl. 15:04

Anna Falkenberg (SP):

Det er jeg meget, meget enig i. Tak for svaret på det. Det, som jeg synes er vigtigt for, at rigsfællesskabet skal kunne bestå, eller for at fremtidssikre rigsfællesskabet på en eller anden måde, er, at vi finder nogle faste rammer for, hvordan vi fører udenrigs- og sikkerhedspolitik i kongeriget. Det var ordføreren også lidt inde på i sin tale.

Men mit spørgsmål går lidt mere på, at jeg nogle gange tror, at der er lidt forvirring omkring begrebet selvstændighed og mere selvstændighed. For jeg tror ikke, at de der ting kan sammenlignes. Det, vi ønsker fra færøsk side, er jo mere selvstændighed og selvbestemmelse inden for nogle områder og ikke selvstændighed i sig selv. Er ordføreren enig med mig i den betragtning?

Kl. 15:04

Den fg. formand (Hans Kristian Skibby):

Så er det ordføreren. Værsgo.

Kl. 15:04

Rasmus Jarlov (KF):

Det er jeg fuldstændig enig i. Jeg tror faktisk, at mere selvstændighed er vejen frem for at undgå, at man føler behov for at tage den fulde selvstændighed så at sige. Hvis Færøerne skal føle sig godt hjemme i rigsfællesskabet, er det jo vigtigt, at der ikke er nogen snærende bånd, som føles umyndiggørende og begrænsende for Færøernes udfoldelsesmuligheder. Det er klart, at der vil være nogle bånd, når man er med i et fællesskab. Der er også kæmpe bånd for Danmark ved f.eks. at være med i EU, men derfor kan man stadig godt føle, at fællesskabet samlet set er til fordel for en. Jeg synes, at man har meget frie rammer, men dialog er vejen frem – og selvfølgelig også inddragelse af Færøerne, så der ikke bliver truffet en masse beslutninger hen over hovedet på en, og inddragelse af folketingsmedlemmer i folketingsarbejdet.

Kl. 15:05

Den fg. formand (Hans Kristian Skibby):

Der er en spørger mere, og det er fru Aki-Matilda Høegh-Dam fra Siumut. Værsgo.

Kl. 15:05

Aki-Matilda Høegh-Dam (SIU):

Det er på grønlandsk og på dansk.

[Taleren talte grønlandsk].

Så vidt jeg sidst tjekkede det, var det her ellers en arktisk redegørelsesdebat og ikke så meget en rigsfællesskabsdebat. Så jeg undrede mig lidt over dette, også på grund af en ærlig nysgerrighed fra min side af omkring De Konservatives politik omkring nogle forskellige arktiske emner. Ordføreren var jo bl.a. inde på, at der skal være en større inddragelse, og at de respektive landes folk også skal føle sig mere inddraget i de beslutninger, der bliver taget.

Det kan være, at den konservative ordfører i de her få minutter, vi så har tilbage her under spørgerunden, kan komme ind på, hvordan man set med De Konservatives briller i arktisk regi så kan sikre sig, at den grønlandske befolkning også bliver mere inddraget i en eller anden form.

Kl. 15:07

Den fg. formand (Hans Kristian Skibby):

Så bliver det ordføreren. Værsgo.

Kl. 15:07

Rasmus Jarlov (KF):

Jeg har jo desværre kun 1 minut til at besvare spørgsmålet, men det tak for det, og jeg synes også, det er rigtig godt, at der bliver talt grønlandsk i Folketinget. For det er en insisteren på, at det her også er et parlament for grønlænderne. Det kan jeg kun bifalde, og det er jo faktisk et udmærket eksempel på, hvordan man kan sørge for at inddrage grønlænderne mere. Det kan man jo bl.a. gøre, ved at de kan forstå, hvad der foregår herinde, og det synes jeg også er en ret central forudsætning for, at man kan have en legitimitet, i forhold til at der i Folketinget bliver truffet beslutninger, som gælder for Grønland.

Så jeg ser meget gerne, at de grønlandske folketingsmedlemmer er endnu mere aktive i arbejdet herinde, at de søger indflydelse, at de kommer med i politiske aftaler, og der mener jeg både, at de grønlandske folketingsmedlemmer kan være mere aktive, især fru Aki-Matilda Høegh-Dam, og at vi også kan være mere inddragende. Så skal vi også gøre meget mere for at have en løbende dialog mellem den danske regering, som er regering for hele rigsfællesskabet, og det grønlandske selvstyre og det grønlandske Landsting. Ja, der er meget mere, der skal til, men jeg har kun 1 minut til at besvare spørgsmålet. Så det var i hvert fald lige noget af det, der var det vigtigste.

Kl. 15:08

Den fg. formand (Hans Kristian Skibby):

Så er det spørgeren for sin anden korte bemærkning. Værsgo.

Kl. 15:08

Aki-Matilda Høegh-Dam (SIU):

[Taleren talte grønlandsk].

Det er jo også der, hvor det bliver lidt ærgerligt, at vi ikke kunne komme mere ind på det under selve ordførertalen. Men så kunne jeg godt tænke mig at stille et mere konkret spørgsmål, og jeg prøver at vende lidt tilbage til Arktis, og det, jeg så tænker, er, om den konservative ordfører kan komme ind på et eksempel som Siriuspatruljen. Det er jo netop Grønland og det grønlandske folk, der har oplært den danske befolkning i at køre hundeslæde.

Kunne det være et punkt, som De Konservative kunne være interesserede i at kigge på, altså hvordan man så også inddrager den grønlandske befolkning mere i nogle ting som Siriuspatruljen langs den grønlandske kyst?

Kl. 15:10

Den fg. formand (Hans Kristian Skibby):

Så er det ordføreren.

Kl. 15:10

Rasmus Jarlov (KF):

Ja, jeg har faktisk drøftet det med Siriuspatruljen. Jeg kan huske, at jeg, da vi med Forsvarsudvalget var oppe at besøge Nordøstgrønland for et par års siden, så netop spurgte til, hvorfor der ikke er flere grønlændere, der gør tjeneste i Siriuspatruljen. For vi har en eller anden fordom om – og jeg tror også, det er korrekt – at grønlændere måske i gennemsnit er lidt bedre til at køre hundeslæde, end danskere er, og han svarede, at det mente han slet ikke var rigtigt at sige, for der havde været én grønlænder ud af 100 personer i Siriuspatruljen, og det svarede præcis til forholdet i befolkningstallet mellem Danmark og Grønland. Men jeg er enig i, at det ville være oplagt.

Vi vil generelt gerne have flere til at gøre tjeneste i det danske forsvar, og det kræver bl.a., at de har nogle kontorer deroppe, og at man fra grønlandsk side ikke modarbejder det, når der f.eks. er et forslag om, at man kan blive afprøvet til session i det danske forsvar. For det synes jeg er rigtig ærgerligt, for det modvirker, at flere kunne gøre tjeneste i forsvaret, hvilket ellers ville være godt for dem og godt for sammenholdet i rigsfællesskabet.

Kl. 15:11

Den fg. formand (Hans Kristian Skibby):

Det skulle være afslutningen på spørgsmålet til den konservative ordfører. Vi siger tak og går videre til næste ordfører, og det er Enhedslistens fru Trine Pertou Mach. Værsgo.

Kl. 15:11

(Ordfører)

Trine Pertou Mach (EL):

Tak for det. Jeg står her, fordi Enhedslistens nye arktiske ordfører, hr. Søren Søndergaard, ikke kan være til stede, fordi han skal være til stede andetsteds. Så jeg skal på vegne af ham holde den her tale.

Først og fremmest tak til udenrigsministeren og Udenrigsministeriet for en god redegørelse. Vi har valgt at slå ned på tre ting. Der er meget, man kan sige omkring det her. Heldigvis er det ikke så lang tid siden, vi havde debatten sidst her i Folketingssalen, og det er i det hele taget ret glædeligt, at vi bruger god tid på det, fordi det jo på den globale scene er en meget vigtig del af kloden og er der, hvor store spændinger, store udfordringer og store løsninger skal findes.

Den første ting, jeg vil nævne, er jo det, som er kernen i Ilulissaterklæringen fra 2008, nemlig fred, dialog og samarbejde som nøgleord i det arktiske samarbejde. Det er de i virkeligheden også i store dele resten af verden, kan man sige. Det er utrolig vigtigt med et stærkt og gensidigt forpligtende samarbejdsforum, også omkring Arktis, både i forhold til den militære sikkerhed i forhold til klimaforandring og klimasikkerhed, bæredygtig udvikling og det, der handler om medbestemmelse og rettigheder for de arktiske befolkninger.

Det store tilbageslag for det internationale samarbejde om Arktis kom selvfølgelig i kølvandet på den russiske angrebskrig mod Ukraine sidste år i februar. Den aggression gjorde, at det fortsatte samarbejde med Rusland i Arktisk Råd indtil videre er umuligt, og samtidig øger Ruslands øgede militære tilstedeværelse og opbygning af kapacitet i Arktis desværre også presset på mulighederne for at opretholde Arktis som et lavspændingsområde. Det er noget af det, som debatten i dag jo også bærer præg af, altså dilemmaerne eller udfordringerne omkring det.

Men i det globale geopolitiske spil, hvor Arktis jo også er blevet en brik, en scene, en arena, er det afgørende, at vi i rigsfællesskabet Grønland, Færøerne og Danmark holder hovedet koldt og ikke bidrager yderligere til spændinger i Arktis. Vi har en klar interesse i, både for os selv, men også for verden generelt, at stormagtskonflikter ikke får lov til at flytte fast ind i det arktiske samarbejde. Da NATO også er bærer af stormagtsinteresser og ser verden igennem forsvarspolitiske briller, indebærer det også efter Enhedslistens opfattelse, at NATO ikke skal være en hovedaktør i området. Det gør selvfølgelig, at det danske forsvar får et særligt ansvar og et særligt behov, når det gælder suverænitetshævdelse, men også når det gælder beskyttelse og sikring af den kritiske infrastruktur, herunder den del af infrastrukturen, der løber under havet.

Man kan sige, at de sprængninger af Nordstreampipelinen i den helt modsatte ende af rigsfællesskabet sidste år jo viser, at kritisk infrastruktur kan være yderst sårbar, og at der er et klart beskyttelsesbehov. Det er et beskyttelsesbehov, som vi nødvendigvis må investere i, også som rigsfællesskab, og også selv tage ansvar for. Det kan også være sammen med nogle af de øvrige nordiske lande, i hvert fald hvis vi på en gang både vil sikre infrastrukturen og forsøge at modvirke en øget spænding og det, som vi altså i Enhedslisten ikke er så begejstret for, nemlig NATO's tilstedeværelse i Arktis.

Så er der det andet, som er hele bekæmpelsen af klimaforandringerne og beredskabet i forhold til klimaforandringerne, som også andre ordførere har været inde på. Det er jo vigtige opgaver for rigsfællesskabet og i praksis nok så meget for søværnets skibe, som både skal være rustet til flere redningsoperationer på grund af den øgede skibstrafik, som andre har været inde på, men også i forhold til indsatser mod miljøkatastrofer. I det hele taget er klimaforandringerne den anden hjørnesten i det arktiske samarbejde. Det er afsmeltning fra Grønlands indlandsis. Det er trusler mod flere arters overlevelse. Det er biodiversitet i de arktiske økosystemer. Derfor er noget af det, som indgår i redegørelsen, nemlig fokus på miljø og klimastøtte, miljø, natur og biodiversitet som forskningsområder og indsatsområder, jo også rigtig vigtigt. I det hele taget er der rigtig mange af de her ting, der ligger i redegørelsen allerede, og vi gør rigtig meget, men man kan helt sikkert også godt gøre noget mere og dermed også gøre en stærkere forskel.

Noget, der ikke direkte har med Arktis at gøre, men som jeg gerne kvittere for her, er, at det er rigtig godt at høre, at der i Grønland er kommet en endelig afklaring omkring Grønlands tiltrædelse af Parisaftalen, og at man har fundet en model, så det også i praksis kan lade sig gøre, efter lang tids drøftelser omkring, hvordan man ønskede at gøre det.

Tredje og sidste ting, jeg vil sige noget om, er det, der handler om ligeværdighed. Det er det, der handler om de mennesker, der bor i Arktis, altså de mennesker, der bor og lever i et sårbart område og derfor er særlig udsatte, både i forhold til de sikkerhedspolitiske dagsordener, men også i forhold til klimaforandringerne, biodiversiteten osv. Der er det selvfølgelig afgørende, som det også fremgår af redegørelsen, at der fortsat er fokus på, at oprindelige folks organisationer er i centrum og sidder med ved bordet.

Kl. 15:16

Intet omkring Færøerne og Grønland uden Færøerne og Grønland er et grundlæggende princip, der er afgørende, ikke bare i Arktis, men jo internationalt, og man kan sige, at det også er et princip, der mere og mere får fokus og bliver fremhævet i alle internationale fora. Der er det afgørende, at vi også fra dansk side fastholder det.

Lad mig slutte af med på den front at kvittere for, at både udenrigsministeren og vores statsminister jo faktisk virker oprigtig interesseret i at styrke ligeværdigheden i rigsfællesskabet og have ikke bare de fine ord, men også have den tilgang i praksis, og det synes jeg er rigtig positivt, også selv om man måske i første omgang snublede lidt i diskussionen om udnævnelsen af den arktiske ambassadør. Men lad os holde fast ved de gode takter, der ligger, og også udvide den form for indsatser.

Lad mig slutte af der, hvor jeg startede, nemlig med at sige, at der efter Enhedslistens opfattelse ikke er noget alternativ til at fastholde ambitionen om Arktis som et lavspændingsområde. Det er en ambition, vi ikke må tabe af syne, for oprustning, stormagtskonflikter og stormagtskonkurrence er noget, der skal imødegås og kan imødegås bedst gennem diplomati og en regelbaseret udvikling, og den forpligtelse har vi fra dansk side også i det arktiske. Tak.

Kl. 15:17

Den fg. formand (Hans Kristian Skibby):

Tak. Der er spørgsmål. Fru Aki-Matilda Høegh-Dam fra Siumut, værsgo.

Kl. 15:17

Aki-Matilda Høegh-Dam (SIU):

[Taleren talte grønlandsk].

Jeg vil gerne sige tak for en rigtig god tale. Der var mange vigtige elementer, heriblandt anerkendelsen af den fredelige politiske linje, som Grønland adskillige gange har meddelt er vigtig at fastholde. Men vigtigst af alt er det, at der også kom en anerkendelse af de mennesker, der netop bor i Arktis; de oprindelige folk, der bor i Arktis, som oftest bliver glemt i de her debatter. For det er jo ikke en ødemark. Det er et sted, vi kalder hjem, og derfor er det også på sin plads at anerkende det, når det bliver husket i taler som den foregående. Så tak for det.

Kl. 15:18

Den fg. formand (Hans Kristian Skibby):

Så er det ordføreren, værsgo.

Kl. 15:18

Trine Pertou Mach (EL):

Tak for det, og tak for anerkendelsen. Det er nemlig vigtigt at sige, at det, som for nogle er et andet sted i rigsfællesskabet, netop er et hjem for andre. Der er det fuldstændig afgørende, at vi udvider det og fastholder og grundlæggende forpligter os på, at oprindelige folks organisationer også skal sidde med ved bordet, når der bliver diskuteret, drøftet og planlagt, hvad der skal ske i det arktiske. Ellers handler man jo på vegne af andre og ikke med dem, det handler om.

Kl. 15:19

Den fg. formand (Hans Kristian Skibby):

Er der ønske om yderligere spørgsmål? Nej. Vi siger tak til ordføreren for Enhedslisten. Så siger vi velkommen til ordføreren fra Dansk Folkeparti, hr. Alex Ahrendtsen. Værsgo.

Kl. 15:19

(Ordfører)

Alex Ahrendtsen (DF):

Tak for det. Der er sagt mange kloge ord i dag, og det skyldes jo også, at det er en glimrende redegørelse, som udenrigsministeren har sendt til Folketinget, og som vi i Dansk Folkeparti også gerne vil takke for.

Jeg skal ikke gentage mange af de gode pointer, der allerede er blevet fremført i salen i dag, men bare dykke ned i nogle ganske få punkter. Jeg vil lige læse to-tre sætninger fra redegørelsen op, som jeg synes er særlig interessante:

» ... Ruslands militære styrker i Arktis er i høj grad intakte. Samlet set gør situationen Rusland til en mere uforudsigelig aktør – også i Arktis ... Rusland har de seneste år udbygget sine militære kapaciteter i Arktis.«

Der røg drømmen om lavspænding ganske enkelt. Der bliver ikke lavspænding i de kommende år; der bliver højspænding, og det skyldes ikke Danmark, kongeriget eller NATO, men udelukkende Rusland. Det betyder så også, at vi skal tage vores forholdsregler, og det er Danmark jo allerede i gang med. På vegne af kongeriget er vi jo i gang med at modernisere og opgradere vores forsvar, så vi er i stand til at forsvare kongeriget.

Indtil nu er det et ansvar, som Danmark har stået helt alene med. Værnepligten gælder kun for danskere; det gælder ikke for færinger eller grønlændere. Dansk Folkeparti har foreslået, at grønlændere og færinger fremover også bør aftjene værnepligt. Det mener vi at to af grunde. Den første grund er rent principiel. Grønlændere og færinger vil naturligt nok sidde med ved bordet, og det kan jeg godt forstå, især når det drejer sig om ting, der vedrører Grønland og Færøerne, men når man vil sidde med ved bordet, bør man selvfølgelig også bidrage, og en af de måder, man kan bidrage på, er ved, at færinger og grønlændere aftjener værnepligt.

Den anden grund er selvfølgelig mere saglig og mindre politisk, og det er, at færinger har et fantastisk kendskab til havene omkring Færøerne, og det har de i en grad, som danskere meget svært kan opnå, i og med at færingerne jo er vokset op med havet. De kender området som deres egen bukselomme. Det samme gælder for grønlændere i deres lokalområde. De er vant til naturforholdene og til vejrforholdene, og de vil med deres baggrund være fantastiske at have i forsvaret efter en aftjent værnepligt. Og vi må ikke glemme, at grønlændere var afgørende under anden verdenskrig, da de indsamlede informationer om de nazistiske landsætninger i det arktiske område. De afleverede informationerne til den danske stat, der så kunne give dem videre til de allierede styrker, så man kunne sørge for at imødegå den trussel fra nazisterne, og det var dermed også være afgørende for, at amerikanerne senere hen kunne fragte våben og udstyr til Europa.

Så der er altså også saglige grunde til, at færinger og grønlændere bør aftjene værnepligt, og det vil vi tage op i det kommende delforlig i forsvarsforhandlingerne. Vi synes, det er rimeligt, og jeg håber selvfølgelig, at de grønlandske folketingsmedlemmer også vil være med til at bringe den del ind, så man ikke bare står på hjørnet af grunden og kigger på, at huset bliver opført, mens man ikke selv bidrager, og når huset så er færdigt, kommer man hen og beklager sig over indretningen.

Jeg håber selvfølgelig, at vi som et samlet kongerige kan bidrage med det, vi nu engang kan bidrage med, og der er færinger og grønlænderes særlige indsigt i lokale forhold altså afgørende for, at vi fremover også kan forsvare Arktis som det højspændingsområde, som det jo desværre ser ud til at det bliver. Tak for ordet.

Kl. 15:24

Den fg. formand (Hans Kristian Skibby):

Der ser ikke ud til at være spørgsmål ... Der kom, så vidt jeg kan se, en alligevel. Det er hr. Rasmus Jarlov, Det Konservative Folkeparti. Værsgo.

Kl. 15:24

Rasmus Jarlov (KF):

Undskyld den sene indtegning her, men et enkelt spørgsmål til hr. Alex Ahrendtsen er, om ikke man er lidt bange for, hvordan  kravet om værnepligt vil blive modtaget i Grønland og på Færøerne. Jeg kan sådan set godt forstå rationalet, og det er jo egentlig sådan grundlæggende lidt underligt, at der er en del af befolkningen i kongeriget, som ikke skal bidrage til forsvaret. Men på den anden side kan man sige, at det ikke betyder så meget, fordi befolkningen i Grønland og på Færøerne jo ikke er meget stor, så det har ikke nogen stor praktisk betydning. Vi har i øvrigt også værnepligtige nok. Vi har 100 pct. frivillige i øjeblikket, så det er ikke, fordi vi står og mangler nogen.

Jeg kan godt være bange for, at det kan blive udlagt som sådan et forsøg fra Danmarks side på at presse noget ned over Grønland og Færøerne, som de – nogle af dem i hvert fald – vil være modstandere af. Hvis du nu er glødende løsrivelsestilhænger, republikaner og hader Danmark, er det ikke sikkert, du har lyst til at gøre tjeneste i det danske forsvar. Jeg kan godt være bange for, hvilke reaktioner det kan udløse. Så er det nødvendigt at foreslå det? Og vil det føre noget positivt med sig?

Kl. 15:25

Den fg. formand (Hans Kristian Skibby):

Så er det ordføreren. Værsgo.

Kl. 15:25

Alex Ahrendtsen (DF):

Jeg har jo den holdning, at man ikke skal være bange for at sige, hvad man mener, til sine venner, og grønlændere og færinger er vore venner i et fællesskab, der hedder rigsfællesskabet i det danske kongerige. Jeg synes næsten, det er værre, at vi siger til grønlændere og færinger, at vi ikke ønsker, at de skal bidrage. I Dansk Folkeparti har vi den holdning, at selvfølgelig skal de være med til at bidrage, især fordi de har noget substantielt at bidrage med, som vi ikke har, altså et lokalkendskab til området, som kun kan styrke forsvaret af kongeriget og dermed også Arktis. Det er muligt, at der er nogle, der vil bruge det politisk, men det skal jo ikke afholde os fra at sige det, der er rigtigt at sige.

Kl. 15:26

Den fg. formand (Hans Kristian Skibby):

Så er det spørgeren for anden korte bemærkning. Værsgo.

Kl. 15:26

Rasmus Jarlov (KF):

Jeg tror måske, det er lidt en romantisering af, hvordan hver enkelt færing kender hvert et skær i farvandet. Personligt kender jeg ikke alle indsejlingsforholdene i Øresund, fordi jeg er opvokset i området. Jeg er godt klar over, at Færøerne er lidt mere søfarende, end jeg er, men vi kan jo spørge fru Anna Falkenberg, om hun kan redegøre for havdybden alle steder omkring Færøerne.

Men jeg vil i hvert fald sige, at jeg har stor respekt for hr. Alex Ahrendtsens holdning. Den er jo også konsistent med, at han, som jeg ved, er en meget ivrig fortaler for også kvindelig værnepligt. Så han er i hvert fald ikke bleg for at udvide værnepligten. Det ved jeg er noget, han har kæmpet rigtig, rigtig meget for. Så tak for det.

Kl. 15:27

Den fg. formand (Hans Kristian Skibby):

Så er det ordføreren.

Kl. 15:27

Alex Ahrendtsen (DF):

Selv tak, og jeg glæder mig til de kommende delforhandlinger med også hr. Rasmus Jarlov. Tak for samarbejdet.

Kl. 15:27

Den fg. formand (Hans Kristian Skibby):

Tak. Vi har en spørger mere, og det er fru Anna Falkenberg. Værsgo.

Kl. 15:27

Anna Falkenberg (SP):

Tak. Nu valgte jeg lige at tage ordet alligevel, når vi nu taler lidt om Færøerne og værnepligt. Grunden til, at jeg og Sambandspartiet ikke har været tilhængere af det før, er lidt det, som hr. Alex Ahrendtsen også er inde på. Det er begrundet i, at beslutningen om forsvarspolitiske beslutninger jo ikke ligger på Færøerne; det er danske politikere, der beslutter missioner, der skal udsendes osv. Derfor tror jeg, at det er forkert, at færinger skal være underlagt en værnepligt.

Men vi er jo ikke helt afvisende over for det, men jeg tænker, der bør komme noget andet i forkøbet, nemlig at man finder en måde, hvorpå det færøske politiske system kan være med til at træffe de beslutninger om, hvad der skal ske med forsvaret, og hvilke missioner forsvaret skal sendes ud på osv.

Så vil jeg også bare sige, at der er rigtig, rigtig mange færinger, der bidrager frivilligt til forsvaret igennem værnepligten. Så jeg tror faktisk, at hvis man vil sætte det op procentvis, så er der egentlig rigtig, rigtig mange flere færinger, der bidrager til værnepligten, end danskere.

Kl. 15:28

Den fg. formand (Hans Kristian Skibby):

Så er det ordføreren. Værsgo.

Kl. 15:28

Alex Ahrendtsen (DF):

Jeg har jo forstået, at Grønland og Færøerne gerne vil sidde med bordet ved forsvarsforhandlinger. Det har de så også gjort. De har haft samtaler med forsvarsministeren. Der har også været repræsentanter, og man ønsker fortsat at være en del af disse forligsforhandlinger. Derfor er det meget naturligt, at man så også bidrager, og en af måderne at bidrage på kunne jo være, at man siger ja til værnepligt. Det er trods alt Danmark, der betaler hele gildet, så derfor har det jo været meget naturligt, at det så også var Danmark, der var ansvarlig for forsvaret af kongeriget. Men i og med at vi hele tiden forbedrer vort samarbejde med Grønland og Færøerne, vil det også være naturligt, at Færøerne og Grønland bidrager til forsvaret, herunder med en værnepligt.

Kl. 15:29

Den fg. formand (Hans Kristian Skibby):

Så er det fru Anna Falkenberg for anden korte bemærkning. Værsgo.

Kl. 15:29

Anna Falkenberg (SP):

Tak. Jeg vil bare lige understrege det en gang til: Færinger bidrager rigtig meget til forsvaret. Så er det ligesom sagt.

Men er ordføreren ikke enig med mig i, at når der bliver truffet beslutninger i Danmark om at udsende missioner til Baltikum og til alle mulige andre steder i verden, så er det jo de danske politikere, der tager beslutningen? De færøske politikere er jo ikke inde over det. Det kan godt være, at vi sidder med til forsvarsforligsforhandlingerne om, hvordan vi skal udvikle forsvaret. Men det er ikke de færøske politikere eller det færøske politiske system, der har noget at skulle have sagt, når der skal udsendes en mission, som færingerne jo kan blive underlagt at skulle med på.

Kl. 15:30

Den fg. formand (Hans Kristian Skibby):

Så er det ordføreren.

Kl. 15:30

Alex Ahrendtsen (DF):

Færinger som individer bidrager helt vildt. Men Færøerne som land har valgt ikke at bidrage, og det er egentlig bare det, jeg beder om at man gør. Og så forestiller vi os jo, at færingerne aftjener deres værnepligt for det område, der gælder for Færøerne, for det er der, vi virkelig kan drage nytte af deres særlige viden på havet. Jeg forestiller mig ikke, at færinger skal til Baltikum. Det ville jo ikke give mening. De skal være med i opbygningen af forsvaret i Atlanterhavet.

Kl. 15:31

Den fg. formand (Hans Kristian Skibby):

Der lader ikke til at være flere spørgsmål til ordføreren for Dansk Folkeparti. Vi siger tak. Der er ikke anmeldt nogen ordfører fra Alternativet, og derfor går vi videre i rækken af ordførere. Den næste ordfører er hr. Kim Edberg Andersen, Nye Borgerlige. Værsgo.

Kl. 15:31

(Ordfører)

Kim Edberg Andersen (NB):

Redegørelsen om Arktis udvikler sig lidt undervejs; det kommer jeg tilbage til. Men som udgangspunkt vil vi jo gerne fra Nye Borgerliges side takke udenrigsministeren for redegørelsen. Den er jo, som den er, og man kan være enig eller uenig, men den er jo, som den er.

 Debatten har udviklet sig til mange andre ting. Ordføreren for Socialistisk Folkeparti snakkede om at trække bukserne af folk og kaste vand på sæler, og af det kunne jeg uddrage, at der er knap så koldt på Grønland, som jeg troede, og at sæler er vandtætte.

Konservatives ordfører var inde på noget med noget løsrivelse, og selv om jeg som nordjyde tit har haft tanken om, at vi skulle løsrive os fra København, er jeg efter en gennemgang af det kommet frem til, at når man lagde plusser og minusser sammen, så var det nok bedst at blive. Jeg skal ikke blande mig i hverken færingernes eller grønlændernes ønske om det. Når de kommer med et forslag, hvis det kommer nogen sinde, så tager jeg stilling til det til den tid, men jeg håber, at man sørger for at gøre at gøre vægten op på begge sider, inden man træffer den beslutning.

Men når nu vi også snakker om alt andet end Arktis – tak til mine ordførerkolleger – så er der jo nogle problemstillinger, må vi sige. Jeg har jo mange ordførerskaber og møder mine nordatlantiske kollegaer på mange områder. Det er på områder, der er hjemtaget, hvor de fremsætter ønsker om ting, de har brug for hjælp til, og ting, hvor vi fra Danmarks side egentlig stadig væk har serveretten, men måske nogle gange glemmer at smashe den hele vejen op. Jeg tænker på retsområdet, hvor vi stadig væk har en tendens til, at når vi laver forbedringer på retsområdet, glemmer vi lidt at få implementeret det samtidig i Grønland og på Færøerne med de lokale korrektioner, der skal til. Det skal vi være bedre til.

Så lagde jeg faktisk mærke til under spørgetiden her den anden dag, hvor min nordatlantiske kollegaer kunne komme og stille statsministeren spørgsmål. Det overraskede mig, for det ændrede jo lidt i talerrækken herinde, og der gik det op for mig, at de åbenbart ikke altid er indbudt, og det er da noget, vi kan rette op på ret hurtigt. Selvfølgelig skal mine kollegaer være på højde med alle os andre. Så hvis der er en eller anden regel fra gammel tid om, at de ikke kan spørge statsministeren eller en minister ud over en gang om året, så synes jeg da vi skal rette op på det. Har jeg misforstået det, er det, fordi jeg er ny i Folketinget og ikke er klogere, fordi jeg sådan er oppe fra Nordjylland. Hvis det viser sig, at jeg har ret, synes jeg da vi skal rette op på det, så vores kollegaer fra Nordatlanten har muligheden for at spørge på lige fod med os andre.

Vi takker for redegørelsen, og Nye Borgerlige tilslutter sig naturligvis.

Kl. 15:34

Den fg. formand (Hans Kristian Skibby):

Der ser ikke ud til at være spørgsmål til ordføreren, så vi siger tak. Den næste ordfører på talerstolen er fru Aki-Matilda Høegh-Dam fra Siumut. Værsgo.

Kl. 15:34

(Ordfører)

Aki-Matilda Høegh-Dam (SIU):

Hold da op, det er ikke sådan lige at komme efter hr. Kim Edberg Andersen, når der er så stor forskel på højden.

[Taleren talte grønlandsk] ...

Kl. 15:40

[Taleren talte grønlandsk] ...

Kl. 15:44

Den fg. formand (Hans Kristian Skibby):

Så skulle vi være klar til en oversættelse til dansk. Værsgo til ordføreren.

Kl. 15:44

(Ordfører)

Aki-Matilda Høegh-Dam (SIU):

I dag taler vi om arktisk redegørelse, og det er jo således, at uanset om det land, der taler om arktisk redegørelse, er i Arktis eller ej, er det vigtigt, at man kan tale om de ting, der sker rundtomkring i verden. Uanset hvordan man forholder sig til det, kan man også have en stor indflydelse. Derfor kommer jeg i min tale også ind på, at netop når vi har de her debatter inde i Folketingssalen og diskuterer Arktis, er det, som om der er begyndt at ske en frakobling mellem udenrigspolitik generelt og Arktispolitik. For netop når vi taler om udenrigspolitik og Arktis, bliver det også vigtigt at huske, at uanset hvad det er, der egentlig sker rundtomkring i verden, har dette en stor indflydelse på, hvad det er, der sker, selv på et sted, der kan føles fjernt, som Arktis. Der så vi bl.a., da der udbrød corona, hvor hurtigt det var, at man i den ene del af verden oplevede de konsekvenser, der kunne være, efter der var sket noget i en anden del af verden.

Derfor kan man også godt koble den sammen med alle andre ting, der sker rundtomkring i verden. Det kan også være noget, der har en indflydelse på Arktis. I Siumut ønsker vi, at dette er mere koblet sammen, så vi ikke bare ser Arktispolitik som en fjern politik, men så Arktispolitik netop er alt, hvad der handler om resten af verden, og så vi også ser på, hvilken effekt dette har på lande som Grønland, der netop er i Arktis. Det kan være forskellige konflikter og krige, der sker rundtomkring i verden, der også har en indflydelse på det.

Det er også vigtigt at komme ind på, netop når vi taler om Arktis, at vi skal huske det folkefærd, der lever og ånder i Arktis. Hvis vi kigger på det danske kongerige, er det netop det grønlandske folkefærd, der er dem, som lever i Arktis. Her ser vi bl.a., at der er sket en stigning i antallet af forskere rundtomkring i verden, der kommer til Grønland og netop gerne lave interviews og forske rundtomkring i Grønland, bl.a. i forhold til klima, og her har det en stor værdi, at rigtig mange på Grønland netop deler ud af den viden, man også har ved at bo i Arktis, og kan vise, hvor de forskellige ting er m.m. Her er det vigtigt at være imødekommende, men også at man skal kunne stille krav om samme imødekommenhed, specielt for så lille en befolknings vedkommende.

Til allersidst vil jeg gerne runde af og sige, at hver gang vi taler om Arktis, er det vigtigt at huske på, at Arktis ikke bare er en ødemark. Arktis er et sted, hvor der bor et folk, og det er også vigtigt at huske på det på den måde, når vi taler om det. Os, der bor i Arktis, det grønlandske folk, er jo dem, som kender vores land bedst, og som kan være med til at bidrage bedst til det. Ja, det var nogenlunde sådan.

Kl. 15:49

Den fg. formand (Hans Kristian Skibby):

Vi siger tak til ordføreren. Der er spørgsmål fra hr. Karsten Hønge, SF. Værsgo.

Kl. 15:49

Karsten Hønge (SF):

Det er jo ubetinget rigtigt, når fru Aki-Matilda Høegh-Dam siger, at det er de mennesker, der bor i landet, der kender det bedst. Det gør også, at jeg lige vil knytte mit spørgsmål op på det tema, som fru Aki-Matilda Høegh-Dam har taget op tidligere i dag, nemlig Siriuspatruljen, hvor man jo godt kan undre sig lidt over, hvorfor vi har en hel masse danskere kørende på hundeslæder i Grønland, som jo da er en kompetence, man har i Grønland – i hvert fald i dele af Grønland. Derfor er mit spørgsmål: Hvad er Siumuts plan for, at Grønland overtager Siriuspatruljen? Ville det ikke være det mest naturlige? Og hvad er planerne egentlig for det?

Kl. 15:49

Den fg. formand (Hans Kristian Skibby):

Så er det ordføreren. Værsgo.

Kl. 15:49

Aki-Matilda Høegh-Dam (SIU):

[Taleren talte grønlandsk] ...

Kl. 15:50

Den fg. formand (Hans Kristian Skibby):

Var det en oversættelse af spørgsmålet, eller var det besvarelse af spørgsmålet, eller var det begge dele? Nu spørger formanden lige for en sikkerheds skyld.

Kl. 15:50

Aki-Matilda Høegh-Dam (SIU):

Jeg kan høre, at der stadig er lidt forvirring omkring, præcis hvilket format Præsidiet er blevet enige om. Men så vidt jeg er orienteret, havde jeg ikke taletid til at oversatte, hvad spørgeren siger. Det måtte jeg gerne? Men nej, det var ikke en oversættelse, det var et svar.

Kl. 15:51

Den fg. formand (Hans Kristian Skibby):

Okay. Så skal vi bare have svaret på dansk også, så tror jeg, vi er ved at være på plads. Jeg beklager forvirringen.

Kl. 15:51

Aki-Matilda Høegh-Dam (SIU):

Det er så fint. Jamen tak for spørgsmålet fra SF's ordfører. Det er også glædeligt, hvis det er, at SF's ordfører kunne være enig i, at det netop burde være det grønlandske folk, der var i Siriuspatruljen. Bl.a. er det jo noget, som Siumut har bragt op til flere forsvarsministre fra dansk side af. Det kunne være rigtig interessant at se, siden det er det grønlandske folk, der netop har oplært det danske folk i at køre hundeslæde i Grønland, om ikke også det burde være grønlændere, der var med i den Siriuspatrulje. Grønland er jo også på vej hen imod statsdannelse, og det er en stor interesse for bl.a. ordførerens parti at stå inde for dette. Derfor er det også interessant, hvis det er noget, vi kunne stå sammen om.

Kl. 15:52

Den fg. formand (Hans Kristian Skibby):

Så er det spørgeren for anden runde. Værsgo.

Kl. 15:52

Karsten Hønge (SF):

Det tror jeg da sagtens vi kan stå sammen om. Så hvad var svaret? Hvornår overtager Grønland Siriuspatruljen? Hvis der kommer en plan for det, tror jeg da, at det vil være oplagt at støtte op om det. Så hvad er Siumuts plan for at overtage Siriuspatruljen – noget, som jeg selv synes ville være fuldstændig naturligt. Jeg synes, det er et enormt brug af ressourcer fra dansk side for at have danskere liggende kørende oppe i Nordøstgrønland. Så hvornår overtager man det fra grønlandsk side? Som fru Aki-Matilda Høegh-Dam selv siger, er det jo en del af en statsdannelse, at man selv har mulighed for at kunne afpatruljere sit eget område. Så hvad er sådan den mere konkrete plan for at overtage Siriuspatruljen?

Kl. 15:52

Den fg. formand (Hans Kristian Skibby):

Så er det ordføreren. Værsgo.

Kl. 15:52

Aki-Matilda Høegh-Dam (SIU):

[Taleren taler grønlandsk] ... Det kan være, der er sket en lille misforståelse, for jeg synes nu, at jeg svarede meget klart på spørgsmålet. Det er jo således, at hvis man kigger i grundloven, og hvad vi er blevet fortalt adskillige gange før, kan vi ikke bare overtage forsvarsområdet. Så når jeg som ordfører for Siumut siger, at vi har kæmpet for, at der skal være flere grønlændere i Siriuspatruljen, er det jo netop som led i, at vi skal kunne overtage forsvarsområdet, og led i, at vi netop bliver statsdannet. Dermed hænger de to ting sammen, og det er det klare svar, jeg kan give.

Kl. 15:53

Den fg. formand (Hans Kristian Skibby):

Så tror jeg, vi siger tak til ordføreren fra Siumut, fru Aki-Matilda Høegh-Dam, og går videre i ordførerrækken. Den næste ordfører er fru Aaja Chemnitz fra Inuit Ataqatigiit. Værsgo.

Kl. 15:54

(Ordfører)

Aaja Chemnitz (IA):

Qujanaq, mange tak. For nylig havde vi en udenrigspolitisk debat her i Folketinget, som IA også deltog i, og den havde vi jo som folketingsmedlemmer alle sammen mulighed for at kunne deltage i. Her gav udenrigsministeren udtryk for, at Danmark respektfuldt afventer Grønland i forbindelse med en ny Arktisstrategi. Man kunne spørge sig selv sådan lidt med et glimt i øjet: Burde det egentlig være den anden vej rundt? Man kunne være fortaler for, at kongerigets arktiske strategi på sigt burde defineres af Grønland, eftersom vi er det eneste land i rigsfællesskabet, der befinder sig i Arktis, og derfor kunne man måske på sigt forestille sig, at det er Grønland, som skal afvente inputs for Danmark. Fakta er i hvert fald, at i Inatsisartuts efterårssamling vil naalakkersuisut kører den anden runde med hensyn til Grønlands egen udenrigspolitiske politiske strategi, og herefter vil man med lidt renskrivning sige, at den er færdig. Inatsisartuts efterårssamling slutter i morgen, og derfor må vi også forvente, at Grønlands udenrigspolitiske strategi er på vej. Grunden til, at vi er så optaget af at få sat en retning, er bl.a., at en forsker for nylig udtalte i grønlandske medier, at når man ikke har en Arktisstrategi, har man reelt skrevet sig ud af det internationale samarbejde i Arktis. Der står jo ikke nogen steder, at man skal lave en Arktisstrategi, men det er i hvert fald med til, at man får sat en retning.

Når vi kigger på de kommende år, kan man sige, at behovet for en fælles arktisk strategi skaber grundlaget for et kommende forpersonskab i Arktisk Råd, og det skaber en fælles retning for samarbejdet i Arktis. Sagen om den nye arktiske ambassadør har vist, at vi vil og skal tage ansvar for os selv på det udenrigspolitiske område. Det betyder ikke, at Grønland skal gå alene, men at Grønland skal gå forrest i samarbejde med Danmark og Færøerne. Derfor opfordres udenrigsministeren til at sikre, at Grønland ikke blot bliver en underskrift på den arktiske strategi, men at Grønland står helt centralt  og, hvis ønskeligt, også på sigt bliver hovedforfatteren til en Arktisstrategi. Vi bliver direkte påvirket af de beslutninger, som bliver truffet om Arktis, og det gælder også i forhold til de beslutninger, der blev truffet om Arktis uden for Arktis. Så derfor mener vi, det er vigtigt, at det arktiske folk står helt centralt i det arbejde.

Vi vil gerne takke udenrigsministeren for redegørelsen og også for at sætte fokus på klimaet. Vi mener ikke kun, at der er brug for at pege på samarbejdet i Arktis i forhold til klimaforandringerne, men rent faktisk også at sætte handling bag. Klimaforandringerne berører os direkte i Grønland. I Sydgrønland ved vi at landmændene lige nu kæmper med at befri deres får fra massive snemasser, der ramte området i forrige uge. I Uummannaq Fjord holder borgerne vejret for at se,om der skulle komme en ny tsunami som følge af fjeldskred, som er forårsaget af optøende permafrost. I sommer blev vores himmel farvet helt lyserød af røgen fra skovbrandene i Canada, som hærgede på den anden side af havet. For mange handler det ikke mere kun om tilpasning, men om overlevelse. Derfor kan man sige, at vi hjemme i Grønland er i frontlinjen i forhold til klimakrisen.

Det glæder mig derfor også rigtig meget, at de to regeringspartier hjemme i Grønland, Siumut og Inuit Ataqatigiit, her 10 år før jubilæet for Parisaftalen endelig er blevet enige om, at Grønland skal tiltræde Parisaftalen. Det har Inuit Ataqatigiit kæmpet for i mange, mange år, og vi mener også, at det er hele forudsætningen for, at vi kan begynde at tale om, hvad det er for nogle initiativer, vi gerne vil tage, i forhold til ikke kun at bekæmpe klimakrisen, men også at sikre, at vi ligesom gør vores del hjemme i Grønland. Så det er meget, meget glædeligt.

En anden kendsgerning, som der kommer af klimakrisen, er også, at der opstår nogle vækstmuligheder i det grønlandske samfund. Det kan nogle gange være følsomt at tale om, men vi kan se, at de forandringer, der er, også skaber nogle muligheder i det grønlandske samfund. Det er vigtigt, at vi ikke reproducerer de fatale konsekvenser, som vi står over for, og når vi udnytter de muligheder, som der er, skal vi også gøre det endnu bedre. Vi skal lære af de erfaringer, som der er.

Grønland kunne godt tænke sig at se, at man sammen med Danmark investerede noget mere i den grønne omstilling. Det er rigtig positivt, at man investerer i vandkraftværker i Grønland, men det er også en kendsgerning, at Grønland har brug for investeringer. Lad os i fællesskab sikre, at de fremmede investeringer ikke er nogle, der kommer derfra, hvor man udfordrer Grønlands sikkerhed. I samarbejde med andre arktiske lande skal vi sikre, at de muligheder, der er i forhold til en udvikling i det grønlandske samfund, ikke sker på bekostning af sikkerhed og bæredygtighed.

Kl. 15:59

F.eks. forventes det, at skibstrafikken i Arktis kommer til at eksplodere. Vi ser det allerede i Grønland. En helt ny undersøgelse har også vist, at støj fra skibe, f.eks. krydstogtskibe, får narhvalerne omkring Grønland til at sulte. Sammenhængen skal I ikke spørge mig om, men der er nogle videnskabelige undersøgelser, der har vist det. Så derfor kan man sige, at den økonomiske gevinst ved en øget turisme også vil medføre nogle konsekvenser for samfundet og naturen, og det er vigtigt, at vi sikrer, at vi har den rette balance mellem bæredygtighed og udvikling i Grønland.

I sommer så vi, at der var et grundstødt passagerskib med 206 mennesker om bord, og at hjælpen fra de offentlige myndigheders side var flere dage væk. Vi har masser af opgaver, også når vi taler om search and rescue, men også om at finde den rette balance imellem de muligheder, som der er, og de konsekvenser, som der også er. I Norge ser vi projektet Fosen, hvor den grønne omstilling er sket på bekostning af samernes rettigheder som et oprindeligt folk. I øvrigt har de også den norske højesterets ord for, at der er sket en krænkelse af de menneskerettigheder, som de har. Så lad os lære af alle de erfaringer, som der er i Arktis, også de mindre gode, så vi ikke gentager dem.

Et område, som vi hurtigt kan blive enige om, er, at vi ønsker lavspænding i Norden. Det er fortsat en målsætning, men vi ved også, at den bliver udfordret, som det også er kommet frem i debatten her i dag. Vi ved, at området i det åbne hav mellem Grønland, Island og England er udfordret, i forhold til at vi ved noget mere om, hvad der foregår. Freden i Arktis udfordres af Ruslands invasion af Ukraine, den udfordres af sårbarheden i vores søkabler rundtomkring Grønland. Fokusset på Arktis er stadig højt, men vi ved også, at der er mange kriser rundtomkring i verden, og at det kan være svært at fastholde fokus på Arktis, når der sker så meget rundtomkring i verden, som udfordrer det fokus, vi politisk har.

En ting, vi ved, er, at et kommende forpersonskab i Nordisk Råd vil have fokus på Arktis, vi ved, at EU åbner et kontor i Nuuk, vi ved, at der er nye landingsbaner på vej i Nuuk og Ilulissat. Det er lyspunkter, og det giver håb hjemme i Grønland .

Vi mener, at det er positivt, at vi sidder med i forsvarsforligsdrøftelserne, vi er glade for, at der bliver lyttet til os fra partierne i Folketinget, mange fælles udfordringer skal vi have løst. Udestående er også en debat omkring Kangerlussuaqs fremtid. Forsvaret har taget et stort ansvar, men det er også vigtigt, at vi sikrer, at det ikke bare bliver en militærbase, men at der også er en diskussion omkring, hvad Kangerlussuaq ellers skal bruges til, og hvad man egentlig vil med Narsarsuaq. Det er en debat, som skal foregå hjemme i Grønland, men som vi også er nødt til at være opmærksomme på her, fordi vi i hvert fald også på nogle områder har et medansvar.

Et andet område på forsvarsområdet handler om overvågning. Udbuddet af de langtrækkende droner faldt til jorden, og det skal genoptages under andre vilkår fremadrettet. En vigtig forudsætning for en øget indsats på forsvarsområdet er en viden om, hvad der foregår i Grønland. Det er positivt, at koordinationen og videndelingen mellem de arktiske lande bliver øget. Så det vil vi rigtig gerne bakke op omkring.

Jeg var lige til en overrækkelse af en pris i forbindelse med Ebbe Munck Prisen, der blev uddelt, og det var til Børnetalsmanden i Grønland, og selv om det ikke handler så meget om udenrigspolitik, synes jeg, det er vigtigt at understrege, at vi, når vi gerne vil skabe stærke samfund hjemme i Grønland og vi indimellem også tager nogle slag, fordi man ikke altid siger det, som folk måske gerne vil høre, så også hylder de folk, som går forrest, og som tør at sige de ting, som man ikke nødvendigvis har lyst til at høre. I mange år har Inuit Ataqatigiit været fortaler for, at vi skal tale mere om de sociale udfordringer, og at vi skal skabe en social forandring i det grønlandske samfund, og jeg synes også, at det her er vigtigt at hylde den indsats, som børnetalsmanden i Grønland har gjort i forhold til at sikre det her.

Så er der en lille eftertanke: Det er også den rolle, som kvinder spiller i forhold til at skabe stærke samfund hjemme i Grønland. Jeg synes, det er vigtigt at understrege, at det, når vi skal have talt om nogle af udfordringerne, så ligesom er os, der skal være med til at tale udfordringen op, men at det også er os, der skal tale om, hvad der er løsningerne. Med det vil jeg sige tak for ordet, og at jeg håber, at der kommer nogle spørgsmål fra ordførerne. Qujanaq.

Kl. 16:03

Tredje næstformand (Karsten Hønge):

Det gjorde der så ikke. Der er ingen korte bemærkninger. Tak til fru Aaja Chemnitz fra Inuit Ataqatigiit. Den næste ordfører er fru Anna Falkenberg fra Sambandsflokkurin.

Kl. 16:04

(Ordfører)

Anna Falkenberg (SP):

Tak for ordet. Og tak for en rigtig god og livlig debat herinde i dag. Man får næsten lyst til at fyre en helt anden tale af end den, man havde planlagt i forvejen. Men det er jo desværre sådan, at når vi diskuterer Arktis i de her redegørelsesdebatter, så kommer vi ikke uden om den anspændte situation, som hele verden befinder sig i øjeblikket, og det har debatten også været præget af i dag.

Spændingerne mellem stormagterne USA og Rusland, som begge er arktiske stater, har været stigende i mange år. Spændingerne har også generelt været stigende mellem Rusland og de øvrige lande i Vesten. Efter at Rusland invaderede Ukraine, er samarbejdet i Arktisk Råd næsten gået i hårdknude, og Rusland er nærmest udelukket fra alt arbejdet i rådet. Det stiller os i en svær position. Det siger sig selv, at Ruslands ageren i Ukraine ikke kan tolereres, og selvfølgelig skal Rusland også mærke konsekvenserne af deres invasion af et demokratisk land i Europa. Demokratiske rettigheder skal forsvares, og Vesten står heldigvis sammen om det.

I denne redegørelse, som er til debat i dag, bliver det endnu en gang gentaget, at Arktis er et lavspændingsområde, selv om vi nok kan sætte spørgsmålstegn ved, om det virkelig er det. Men ambitionen er der, og den skal vi holde fast i. Det er også glædeligt at læse, at sikkerhedssituationen i Arktis fortsat er uændret efter Ruslands invasion af Ukraine. Men samtidig er det også bekymrende at læse andre steder, at den spændte situation mellem Vesten og Rusland gør Rusland til en mere uforudsigelig aktør i Arktis.

Admiral Rob Bauer, som er formand for NATO's Militærkomité, siger ifølge mediet High North News, at den stigende konkurrence og militarisering i den arktiske region fra Rusland og Kina er bekymrende. Admiralen uddyber og siger, at Arktis er en russisk militær højborg, og at Rusland bruger Arktis til test af nye våben. Formanden for NATO's Militærkomité vurderer også, at en konflikt kan opstå i Arktis. Det er bekymrende.

Men hvordan løser vi den svære situation, hvor vi på den ene side nærmest isolerer Rusland og samtidig skal sikre os, at Arktis kan forblive et lavspændingsområde? Norge, som har overtaget formandskabet af Arktisk Råd i det her år, har gjort helt klart, at Rusland ikke har nogen rolle at spille i Arktisk Råd. Man kan ikke fortsætte, som om intet var hændt. Næsten alle aktiviteter med Rusland er sat på pause. Der har dog stadig været en vis kontakt på diplomniveau mellem Rusland og Arktisk Råd, hvilket der også er blevet redegjort for her i dag.

Selv om det giver en dårlig smag i munden, bliver vi nødt til at have en eller anden form for kontakt med Rusland, i det mindste som et forsøg på at bevare Arktis som lavspændingsområde. Har vi den diplomatiske kontakt, vil det muligvis være lettere at etablere et nyt samarbejde, når omstændighederne bliver normaliseret igen.

Lad der ikke herske nogen tvivl om, at Rusland ikke må få lov til at gøre, som de vil. Jeg støtter fuldt og helt de sanktioner, som er sat i værk mod Rusland fra Vestens side, for spændingerne mærkes også i Nordatlanten omkring Færøerne. Der er behov for mere overvågning, så vi ved, når fremmede magter krænker luftrummet over Færøerne, Grønland og Danmark, og vi må også vide, hvad der foregår til vands og under vandet. Jeg er helt enig i og glad for, at både den færøske og den danske regering prioriterer forbedrer overvågning og suverænitetshåndhævelse i det kommende forsvarsforlig. Vi må gøre, hvad vi kan fra færøsk side for at nå de mål. Det er mit ønske, at den færøske regeringen ser på sagen med den største alvor og implementerer de konkrete tiltag, der bliver besluttet i forsvarsforliget, for det er virkelig nødvendigt.

I disse tider er det af stor betydning, at vi står sammen. Det kan måske efterhånden lyde som en kliché eller en floskel efterhånden, at vi er tre lande med tre flag og tre folk med hver sin identitet og kultur, og at det, at vi er forskellige, men alligevel holder sammen, gør rigsfællesskabet unikt. Ikke desto mindre er det sandt. Rigsfællesskabet er unikt. Det er unikt, at så forskellige lande kan holde sammen, og at Færøerne og Grønland kan være selvstyrende på så mange områder inden for kongeriget. Det, at vi er selvstyrende, gør, at vi kan føre vores egen politik i de fleste tilfælde. På nogle områder bliver vi nødt til at udforme en politik, der lægger retningen for hele riget, og i visse tilfælde er der brug for, at vise omverdenen, at vi står sammen. Et af disse områder er den arktiske strategi.

Rigets arktiske strategi udløb i 2020, og meningen var, at en ny arktisk strategi skulle gælde fra 2021 til 2030. Vi nærmer os nu slutningen af 2023, og vi har stadig ingen arktisk strategi. Det er desværre ikke godt nok.

Kl. 16:09

Jeg skal ikke pege fingre ad andre og begynde at give nogen skylden for den manglende strategi. Færøerne præsenterede en opdateret arktisk politik i efteråret 2022, altså 2 år, efter at den forrige arktiske strategi var udløbet. Den færøske regering ville have den lanceret, inden man ville gå videre med rigets arktiske strategi, og i redegørelsen fremgår det, at man nu venter på Grønland. Det må vi altså kunne gøre bedre. Vi som kongerige og som en del af den arktiske region og medlem af Arktisk Råd må til enhver tid have en arktisk strategi som rettesnor. Jeg håber, at strategien kommer på plads snart og vi kan lære, at alle tre lande er på forkant, når strategien igen skal opdateres i 2030.

Vi politikere vil gerne gøre en forskel, og når vi gør en forskel og får resultater, er det sjovt at være politiker. Fra mit synspunkt er det en fornøjelse at læse de to sidste punkter i redegørelsen, som har overskrifterne »Styrket arktisk forskning og marint forskningsprogram« og »Forskning om udenrigs-, forsvars- og sikkerhedspolitik«. Kort sagt: Det er det, vi har haft et ønske om fra Sambandspartiets side, og som regeringen har imødekommet. Særlig er jeg glad for, at regeringen har afsat 10,2 mio. kr. til forskning i udenrigs-, sikkerheds- og forsvarspolitik. Det tror jeg virkelig kan batte noget. Betydningen af, at færinger får mere indsigt i disse områder, kan ikke overvurderes. Forhåbentlig kan det bidrage til, at forståelsen for det forsvarspolitiske tiltag kan blive større på Færøerne.

Men jeg vil egentlig bare slutte med at sige tak for ordet og tak for en rigtig god debat her i dag.

Kl. 16:11

Tredje næstformand (Karsten Hønge):

Der er ingen korte bemærkninger. Tak til fru Anna Falkenberg, Sambandsflokkurin. Næste ordfører er hr. Sjúrður Skaale, Javnaðarflokkurin.

Kl. 16:11

(Ordfører)

Sjúrður Skaale (JF):

Tak for det. Jeg tror, det meste er sagt, som skal siges i den her debat. Jeg vil bare gerne knytte nogle bemærkninger til noget, der skete sidste fredag, og som måske har interesse for nogle, nemlig at man fra færøsk side besluttede at gå til forhandlinger med Rusland om en ny fiskeriaftale. Det har været en stor debat over mange, mange måneder, men det blev så besluttet fredag, hvor vi konstaterede, at der var et flertal i Lagtinget, der ønskede det.

Historien bag det er: Jeg var med Den Arktiske Delegation i Svalbard sidste år, og der var vi inde på det lille museum, hvor jeg kunne se et billede fra 1936, der hang på væggen, et billede af fire færøske skippere, som havde fået et Svalbardskort fra myndighederne i Svalbard. Det var i 1936, men det færøske fiskeri oppe i Barentshavet går længere tilbage end det. Det har varet mere end 100 år.

Da så fiskerigrænserne blev flyttet ud i 1977, indgik man en fiskeriaftale med Rusland, hvor man så fiskede efter aftale i russisk farvand, mens de fiskede i vores farvand. I 2014 åbnede Rusland markederne fuldstændigt for færøske varer. Det er jeg sikker på var et strategisk træk, man tog, og siden dengang er den færøske eksport til Rusland blevet meget stor, og fiskeriaftalen er fortsat hvert år.

Midt i sommer, i juni og juli måned, bestemte man at lukke havnene på Færøerne for alle fiskeskibe fra Rusland, som ikke hører direkte til fiskeriaftalen. Det blev man meget sure over i Rusland, og der kom en udmelding i august måned, hvor den russiske ambassadør i København sagde, at man skulle vide, at når et land styrker sine bånd til NATO, går det ud over forholdet til Rusland, og at det, at man havde lukket havnene for russiske skibe, også ville kræve et russisk modsvar. Og Færøerne har jo styrket sine bånd til NATO og lukket havnene.

I september måned kommer der så en udmelding fra den britiske ambassadør, hvor der bliver sagt, at man ikke ønsker, at Færøerne indgår en aftale med Rusland, som medfører, at russiske skibe kommer ind i et farvand, som forvaltes af både Færøerne og Rusland. Det vil sige, at der er et pres fra britisk side for, at vi ikke skal indgå aftale.

I oktober måned kommer der så en udmelding fra et russisk regeringsorgan, hvor der siges, at nu vil man standse med at importere fisk fra Færøerne. Det er sådan, at madvarer ikke er omfattet af EU's sanktioner; man har ikke eksporteret meget til Rusland. Men det vil de så standse med at gøre, bliver det bebudet i oktober.

Og i det spændingsfelt mellem store erhvervsinteresser og mange arbejdspladser og relativt store penge, pres fra Rusland, pres fra Storbritannien, pres fra forskellige dele af befolkningen, pres fra erhvervslivet besluttede man så i fredags, at man skal indgå nye forhandlinger med Rusland.

Det er ikke noget, som mit parti støtter. Vi har ni stemmer i Lagtinget, og vi er imod det, men vi må konstatere, at der er et flertal imod os, selv om vi sidder med regeringsmagten. Det minder lidt om, da Poul Schlüter og Uffe Ellemann-Jensen regerede det her land i 1980'erne og man førte en forsvarspolitik, som gik dem imod, den såkaldte fodnotepolitik. Der var et udenrigspolitisk, forsvarspolitisk flertal uden om den danske regering, så den danske regering blev nødt til at føre en politik, selv om den var imod politikken. Det er der, vi står. Vi bliver nødt til at føre en politik, som vi egentlig ikke er for.

Så er der mange, der spørger: Hvorfor kaster I ikke håndklædet i ringen? Hvorfor udskriver I ikke bare valg? Det tror jeg ville medføre, at så ville vi blive mere involveret i Rusland, end vi er nu. Så ville havnene blive åbnet igen osv. Så ville vi blive knyttet mere op på Rusland, end vi er nu. Derfor fastholder vi at sidde ved magten, selv om vi ikke deler flertallet af Lagtingets holdning om, at vi skal indgå nye fiskeriaftaler med Rusland.

Der er ingen tvivl om, at der er en russisk militær strategi, en maritim doktrin, som siger, at alle russiske skibe kan blive del af det russiske militære beredskab. De norske myndigheder har været om bord på mange af de skibe, som også er regelmæssigt på Færøerne, og har sagt, at det sådan er semimilitære skibe med militært udstyr om bord. De skibe opererer også meget på Færøerne.

Men jeg går ud fra, at PET gør sit arbejde. Det går jeg ud fra. Altså, når der kommer russiske skibe, som er under stærk mistanke for militær virksomhed, går jeg ud fra at PET giver de færøske myndigheder besked om det, hvis der er noget, som skal standses.

Det er det, jeg vil sige. Det er en sag, som mit parti har tabt, men vi fortsætter med at have magten på Færøerne. Det er sket før, også i Danmark. Tak.

Kl. 16:16

Tredje næstformand (Karsten Hønge):

Der er ingen korte bemærkninger. Tak til hr. Sjúrður Skaale, Javnaðarflokkurin. Så er vi igennem ordførerrækken, og den næste, der får ordet, er udenrigsministeren.

Kl. 16:17

Udenrigsministeren (Lars Løkke Rasmussen):

Tak for det. Tak for debatten, og tak for mange gode og interessante bemærkninger, også om Arktis og en række andre ting. Det skal jeg vende tilbage til. Mange har fremhævet, og det er jeg jo enig i, at Arktis er helt centralt, og det er også en central prioritet for regeringen. Det er der mange rigtig gode grunde til: udenrigspolitik, sikkerhedspolitik, klima, miljøforhold og så selvfølgelig den her særlige udfordring lige aktuelt med Ruslands krig mod Ukraine, som jo har påvirket, kan man sige, rammerne for det arktiske samarbejde ganske, ganske markant og dermed også udfordrer det, der er en vision for regeringen, nemlig at fastholde Arktis som et lavspændingsområde. Lige præcis det forhold er jo også beskrevet i redegørelsen.

Når jeg siger, det var en interessant debat om mange ting, er det, fordi nogle af ordførerne jo primært gjorde det til en debat om rigsfællesskabet. Hr. Kim Edberg Andersen brugte også debatten til at proklamere, at der ikke var basis for visionen om frit Vendsyssel. Så vi er jo kommet langt omkring. Det gør det måske relevant i hvert fald for mig lige at understrege, at det er en redegørelse om Arktis. Regeringen laver også en redegørelse om rigsfællesskabet. Den står statsministeren på mål for. Vi står alle sammen på mål for det hele. Men det her er en arktisk debat, og den er også relevant for ikke bare kongeriget Danmark, men også for Danmark, ligesom den er relevant for Færøerne og Grønland.

Det vil jeg gerne lige understrege, også når fru Aaja Chemnitz udtrykker visionen om, at den arktiske strategi skulle formuleres i Grønland, og så kunne vi så, ja, hvad? Trække på skuldrene af det eller notere os det, eller hvad? Altså, jeg synes, og jeg skal prøve at være meget diplomatisk – det er noget, jeg fortsat øver mig på – at det må understreges, at det er legitimt for alle dele af rigsfællesskabet at forholde sig til Arktis, uanset hvad der statuerer kongeriget som arktisk stat, fordi alle dele er påvirket af det. Det er også derfor, at lande, der overhovedet ikke har nogen snæver aktie i Arktis, forholder sig til det.

Danmark som Danmark og som NATO-land er jo nødt til at forholde sig til, hvad de afledte konsekvenser er i forhold til vores forsvar og vores NATO-forpligtelse, hvis man ikke opretholder visionen om at fastholde Arktis som lavspændingsområde. Det er vi jo nødt til at forholde os til, uagtet om der ikke var et kongerige Danmark. Jeg synes, det er vigtigt på en eller anden måde at få understreget afsættet for den debat her.

Så siger det sig selv, at de konkrete forhold i Arktis mærkes tydeligere hos de mennesker, der lever i Arktis. Alle her i salen ved, at det, der statuerer Danmark som arktisk stat, er Grønland, og så vil der være mennesker på Færøerne, der siger: Vi har også en lille aktie i det. Men uagtet det er det legitimt for alle dele af rigsfællesskabet at forholde sig til det, der sker i Arktis, og jo specielt i den her situation, hvor de sikkerhedspolitiske dynamikker spiller ind på en helt anden måde – det kan man også se i redegørelsen. Der er en sikkerhedspolitisk situation, der gør Rusland til en meget mere uforudsigelig aktør alle steder og også i Arktis. Der er en svækket militær position hos russerne, men jo ikke noget, der, så vidt vi kan se, gør, at deres militære styrker i Arktis ikke fortsat er intakte, og det skal vi tage alvorligt. Derfor forholder vi os som kongerige jo løbende til den her dynamik og til sikkerheden i regionen sammen med vores allierede.

Det er også derfor, vi har her præsenteret tiltag, der kan forbedre overvågning og suverænitetshåndhævelse i Arktis og i øvrigt i Nordatlanten, og det er noget af det, vi kommer til at gøre mere af med det nye 10-årige forsvarsforlig, og så skal det selvfølgelig ske i tæt samarbejde med Grønland og Færøerne. Det er også derfor, vi vil styrke understøttelsen af nære allieredes og NATO's opgaveløsning i regionen.

Der er en fuldstændig entydig tilgang til det her fra regeringens side, og det er at arbejde for lavspænding i Arktis, men med den realisme, at det er en vision eller ambition, eller hvad ord man nu vil bruge, som er udfordret af den måde, andre agerer på, men det rokker jo ikke ved, at det fortsat er vores vision. Derfor skal vi fortsat have fokus på tiltag, der kan mindske risikoen for misforståelser og eskalation i kølvandet på de øgede spændinger.

Kl. 16:22

Det er jo også i det lys, man skal forholde sig til hele spørgsmålet omkring Arktisk Råd, hvor der ikke på nogen måder er basis for business as usual givet Ruslands ulovlige angrebskrig i Ukraine, og hvor samarbejde derfor er frosset til, og hvor det ved en dygtig indsats fra Norge nu er flyttet til et nyt formandskab, men hvor det på ingen måder er oppe i gear og det heller ikke kan komme det, og hvor jeg også ved, at der er nogle, der sidder og tænker, om man så ikke skulle afvikle det eller køre Rusland helt ud eller lave en ny konstruktion. Men det vil jo skabe risikoen for, at der så bygges alternative platforme op, eller at et endnu yderligere isoleret Rusland sådan set begynder at åbne en dør for Kina, der jo, sådan som de selv definerer det, også har strategiske interesser i Arktis. Det er jo det, vi skal veje sammen, og det er derfor, vi er glade for, at Norge har overtaget det her formandskab, at samarbejdet om search and rescue i de arktiske områder fortsætter, og at der sådan set holdes liv i nogle ting. Så skal vi i øvrigt selv gøre os klar til at kunne løfte den her formandsrolle i 2025, og der har kongeriget selvfølgelig brug for en holistisk arktisk strategi, og det er jo i det lys, vi afventer det grønlandske indspil. Og ja, hr. Carsten Bach, jeg væbner sig med tålmodighed, som ikke er nogen personlig dyd for mig, men der er jo ikke rigtig noget alternativ end at gøre det.

Den geopolitiske situation har store konsekvenser for arbejdet omkring Arktis, i Arktisk Råd, for Arktis og også for befolkningerne i Arktis, og det samme har klimaudfordringerne, som nogle også har nævnt. Temperaturen i Arktis stiger mere end tre gange så hurtigt som det globale gennemsnit, og med det følger også en høj risiko for, at arter uddør, og at biodiversiteten i de arktiske økosystemer trues. Samtidig rummer det jo også – for sådan er det jo med de fleste ting, og en mønt har to sider – visse nye økonomiske muligheder, og det må vi jo ikke glemme.

Tak for den her debat i alle dens forskelligartede aspekter. I forhold til dem, der valgte at holde en rigsfællesskabsdebat i stedet, vil jeg sige, at det har jeg ikke adresseret, for det er statsministerens ressort. Jeg synes, hr. Karsten Hønge gjorde sig nogle sådan meget interessante tanker omkring det at være en arktisk nation, og hvad der er op og ned i det, og langt hen ad vejen deler jeg også de her betragtninger, og nu er jeg så udenrigsminister, og jeg har dermed også ansvaret for hele kongerigets udenrigspolitik, men det er jo også derfor, at jeg, kan man sige, føler en anledning til at understrege relevansen i, rimeligheden i og en insisteren på, at også Danmark som Danmark har en legitim arktisk interesse.

Så vil jeg gerne slutte af med at sige, at der, selv om det jo er på det her triste bagtæppe af Ruslands angrebskrig i Ukraine, heldigvis er mange eksempler på, hvordan samarbejdet fortsat trives, og at der skabes reelle resultater, og et af dem var jo også det, som vi diskuterede i den forudgående debat, da vi behandlede beslutningsforslaget om en ratifikation af aftalen med Canada omkring Tartupaluk og i det hele taget hele den her maritime grænse på omkring 4.000 km. Det er jo en positiv ting, og jeg synes også, det er positivt, at der over de seneste år med en stadig større intensitet er udviklet et tæt, godt og fortroligt samarbejde i det daglige mellem Nuuk, Tórshavn og København om arktiske spørgsmål. Derfor er jeg også overbevist om, at kongerigets kommende arktiske strategi og i kølvandet på den vores formandskab for Arktisk Råd vil blive et eksempel på netop det, altså et godt og fortroligt samarbejde. Tak for det.

Kl. 16:26

Tredje næstformand (Karsten Hønge):

(Talen er under udarbejdelse)

Kl. 16:26

Aaja Chemnitz (IA):

(Talen er under udarbejdelse)

Kl. 16:27

Tredje næstformand (Karsten Hønge):

(Talen er under udarbejdelse)

Kl. 16:28

Udenrigsministeren (Lars Løkke Rasmussen):

(Talen er under udarbejdelse)

Kl. 16:29

Tredje næstformand (Karsten Hønge):

(Talen er under udarbejdelse)

Kl. 16:29

Aaja Chemnitz (IA):

(Talen er under udarbejdelse)

Kl. 16:29

Tredje næstformand (Karsten Hønge):

(Talen er under udarbejdelse)

Kl. 16:29

Udenrigsministeren (Lars Løkke Rasmussen):

(Talen er under udarbejdelse)

Kl. 16:30

Tredje næstformand (Karsten Hønge):

(Talen er under udarbejdelse)

Kl. 16:30

Rasmus Jarlov (KF):

(Talen er under udarbejdelse)

Kl. 16:31

Tredje næstformand (Karsten Hønge):

(Talen er under udarbejdelse)

Kl. 16:31

Udenrigsministeren (Lars Løkke Rasmussen):

(Talen er under udarbejdelse)

Kl. 16:32

Tredje næstformand (Karsten Hønge):

(Talen er under udarbejdelse)

Kl. 16:32

Rasmus Jarlov (KF):

(Talen er under udarbejdelse)

Kl. 16:32

Tredje næstformand (Karsten Hønge):

(Talen er under udarbejdelse)

Kl. 16:32

Udenrigsministeren (Lars Løkke Rasmussen):

(Talen er under udarbejdelse)

Kl. 16:33

Tredje næstformand (Karsten Hønge):

(Talen er under udarbejdelse)

Kl. 16:33

Carsten Bach (LA):

(Talen er under udarbejdelse)

Kl. 16:34

Tredje næstformand (Karsten Hønge):

(Talen er under udarbejdelse)

Kl. 16:34

Udenrigsministeren (Lars Løkke Rasmussen):

(Talen er under udarbejdelse)

Kl. 16:36

Tredje næstformand (Karsten Hønge):

(Talen er under udarbejdelse)

Kl. 16:36

Carsten Bach (LA):

(Talen er under udarbejdelse)

Kl. 16:36

Tredje næstformand (Karsten Hønge):

(Talen er under udarbejdelse)

Kl. 16:36

Udenrigsministeren (Lars Løkke Rasmussen):

(Talen er under udarbejdelse)

Kl. 16:37

Tredje næstformand (Karsten Hønge):

(Talen er under udarbejdelse)

Det sidste punkt på dagsordenen er:

4) 1. behandling af lovforslag nr. L 65:

Forslag til lov om ændring af straffeloven. (Forbud mod utilbørlig behandling af skrifter med væsentlig religiøs betydning for et anerkendt trossamfund).

Af justitsministeren (Peter Hummelgaard).

(Fremsættelse 27.10.2023).

Kl. 16:39

Forhandling

Tredje næstformand (Karsten Hønge):

(Talen er under udarbejdelse)

Kl. 16:40

(Ordfører)

Bjørn Brandenborg (S):

(Talen er under udarbejdelse)

Kl. 16:45

Tredje næstformand (Karsten Hønge):

(Talen er under udarbejdelse)

Kl. 16:45

Karina Lorentzen Dehnhardt (SF):

(Talen er under udarbejdelse)

Kl. 16:46

Tredje næstformand (Karsten Hønge):

(Talen er under udarbejdelse)

Kl. 16:46

Bjørn Brandenborg (S):

(Talen er under udarbejdelse)

Kl. 16:47

Tredje næstformand (Karsten Hønge):

(Talen er under udarbejdelse)

Kl. 16:47

Karina Lorentzen Dehnhardt (SF):

(Talen er under udarbejdelse)

Kl. 16:47

Tredje næstformand (Karsten Hønge):

(Talen er under udarbejdelse)

Kl. 16:47

Bjørn Brandenborg (S):

(Talen er under udarbejdelse)

Kl. 16:48

Tredje næstformand (Karsten Hønge):

(Talen er under udarbejdelse)

Kl. 16:48

Susie Jessen (DD):

(Talen er under udarbejdelse)

Kl. 16:49

Tredje næstformand (Karsten Hønge):

(Talen er under udarbejdelse)

Kl. 16:49

Bjørn Brandenborg (S):

(Talen er under udarbejdelse)

Kl. 16:49

Tredje næstformand (Karsten Hønge):

(Talen er under udarbejdelse)

Kl. 16:49

Susie Jessen (DD):

(Talen er under udarbejdelse)

Kl. 16:50

Tredje næstformand (Karsten Hønge):

(Talen er under udarbejdelse)

Kl. 16:50

Bjørn Brandenborg (S):

(Talen er under udarbejdelse)

Kl. 16:51

Tredje næstformand (Karsten Hønge):

(Talen er under udarbejdelse)

Kl. 16:51

Mai Mercado (KF):

(Talen er under udarbejdelse)

Kl. 16:51

Tredje næstformand (Karsten Hønge):

(Talen er under udarbejdelse)

Kl. 16:51

Bjørn Brandenborg (S):

(Talen er under udarbejdelse)

Kl. 16:52

Tredje næstformand (Karsten Hønge):

(Talen er under udarbejdelse)

Kl. 16:52

Mai Mercado (KF):

(Talen er under udarbejdelse)

Kl. 16:53

Tredje næstformand (Karsten Hønge):

(Talen er under udarbejdelse)

Kl. 16:53

Bjørn Brandenborg (S):

(Talen er under udarbejdelse)

Kl. 16:53

Tredje næstformand (Karsten Hønge):

(Talen er under udarbejdelse)

Kl. 16:54

Steffen Larsen (LA):

(Talen er under udarbejdelse)

Kl. 16:54

Tredje næstformand (Karsten Hønge):

(Talen er under udarbejdelse)

Kl. 16:54

Bjørn Brandenborg (S):

(Talen er under udarbejdelse)

Kl. 16:55

Tredje næstformand (Karsten Hønge):

(Talen er under udarbejdelse)

Kl. 16:55

Steffen Larsen (LA):

(Talen er under udarbejdelse)

Kl. 16:56

Tredje næstformand (Karsten Hønge):

(Talen er under udarbejdelse)

Kl. 16:56

Bjørn Brandenborg (S):

(Talen er under udarbejdelse)

Kl. 16:56

Tredje næstformand (Karsten Hønge):

(Talen er under udarbejdelse)

Kl. 16:56

Rosa Lund (EL):

(Talen er under udarbejdelse)

Kl. 16:56

Tredje næstformand (Karsten Hønge):

(Talen er under udarbejdelse)

Kl. 16:56

Bjørn Brandenborg (S):

(Talen er under udarbejdelse)

Kl. 16:57

Tredje næstformand (Karsten Hønge):

(Talen er under udarbejdelse)

Kl. 16:57

Rosa Lund (EL):

(Talen er under udarbejdelse)

Kl. 16:58

Tredje næstformand (Karsten Hønge):

(Talen er under udarbejdelse)

Kl. 16:58

Bjørn Brandenborg (S):

(Talen er under udarbejdelse)

Kl. 16:58

Tredje næstformand (Karsten Hønge):

(Talen er under udarbejdelse)

Kl. 16:58

Peter Kofod (DF):

(Talen er under udarbejdelse)

Kl. 16:59

Tredje næstformand (Karsten Hønge):

(Talen er under udarbejdelse)

Kl. 16:59

Bjørn Brandenborg (S):

(Talen er under udarbejdelse)

Kl. 17:00

Tredje næstformand (Karsten Hønge):

(Talen er under udarbejdelse)

Kl. 17:00

Peter Kofod (DF):

(Talen er under udarbejdelse)

Kl. 17:01

Tredje næstformand (Karsten Hønge):

(Talen er under udarbejdelse)

Kl. 17:01

Bjørn Brandenborg (S):

(Talen er under udarbejdelse)

Kl. 17:01

Tredje næstformand (Karsten Hønge):

(Talen er under udarbejdelse)

Kl. 17:01

Pernille Vermund (NB):

(Talen er under udarbejdelse)

Kl. 17:02

Tredje næstformand (Karsten Hønge):

(Talen er under udarbejdelse)

Kl. 17:02

Bjørn Brandenborg (S):

(Talen er under udarbejdelse)

Kl. 17:02

Tredje næstformand (Karsten Hønge):

(Talen er under udarbejdelse)

Kl. 17:02

Pernille Vermund (NB):

(Talen er under udarbejdelse)

Kl. 17:03

Tredje næstformand (Karsten Hønge):

(Talen er under udarbejdelse)

Kl. 17:03

Bjørn Brandenborg (S):

(Talen er under udarbejdelse)

Kl. 17:03

Tredje næstformand (Karsten Hønge):

(Talen er under udarbejdelse)

Kl. 17:03

Halime Oguz (SF):

(Talen er under udarbejdelse)

Kl. 17:04

Tredje næstformand (Karsten Hønge):

(Talen er under udarbejdelse)

Kl. 17:04

Bjørn Brandenborg (S):

(Talen er under udarbejdelse)

Kl. 17:05

Tredje næstformand (Karsten Hønge):

(Talen er under udarbejdelse)

Kl. 17:05

Halime Oguz (SF):

(Talen er under udarbejdelse)

Kl. 17:06

Tredje næstformand (Karsten Hønge):

(Talen er under udarbejdelse)

Kl. 17:06

Bjørn Brandenborg (S):

(Talen er under udarbejdelse)

Kl. 17:06

Tredje næstformand (Karsten Hønge):

(Talen er under udarbejdelse)

Kl. 17:06

Betina Kastbjerg (DD):

(Talen er under udarbejdelse)

Kl. 17:07

Tredje næstformand (Karsten Hønge):

(Talen er under udarbejdelse)

Kl. 17:07

Bjørn Brandenborg (S):

(Talen er under udarbejdelse)

Kl. 17:08

Tredje næstformand (Karsten Hønge):

(Talen er under udarbejdelse)

Kl. 17:08

Betina Kastbjerg (DD):

(Talen er under udarbejdelse)

Kl. 17:08

Tredje næstformand (Karsten Hønge):

(Talen er under udarbejdelse)

Kl. 17:08

Bjørn Brandenborg (S):

(Talen er under udarbejdelse)

Kl. 17:09

Tredje næstformand (Karsten Hønge):

(Talen er under udarbejdelse)

Kl. 17:09

Ole Birk Olesen (LA):

(Talen er under udarbejdelse)

Kl. 17:10

Tredje næstformand (Karsten Hønge):

(Talen er under udarbejdelse)

Kl. 17:10

Bjørn Brandenborg (S):

(Talen er under udarbejdelse)

Kl. 17:10

Tredje næstformand (Karsten Hønge):

(Talen er under udarbejdelse)

Kl. 17:10

Ole Birk Olesen (LA):

(Talen er under udarbejdelse)

Kl. 17:11

Tredje næstformand (Karsten Hønge):

(Talen er under udarbejdelse)

Kl. 17:11

Bjørn Brandenborg (S):

(Talen er under udarbejdelse)

Kl. 17:12

Tredje næstformand (Karsten Hønge):

(Talen er under udarbejdelse)

Kl. 17:12

Pia Kjærsgaard (DF):

(Talen er under udarbejdelse)

Kl. 17:13

Tredje næstformand (Karsten Hønge):

(Talen er under udarbejdelse)

Kl. 17:13

Bjørn Brandenborg (S):

(Talen er under udarbejdelse)

Kl. 17:14

Tredje næstformand (Karsten Hønge):

(Talen er under udarbejdelse)

Kl. 17:14

Pia Kjærsgaard (DF):

(Talen er under udarbejdelse)

Kl. 17:15

Tredje næstformand (Karsten Hønge):

(Talen er under udarbejdelse)

Kl. 17:15

Bjørn Brandenborg (S):

(Talen er under udarbejdelse)

Kl. 17:15

Tredje næstformand (Karsten Hønge):

(Talen er under udarbejdelse)

Kl. 17:15

Sólbjørg Jakobsen (LA):

(Talen er under udarbejdelse)

Kl. 17:17

Tredje næstformand (Karsten Hønge):

(Talen er under udarbejdelse)

Kl. 17:17

Bjørn Brandenborg (S):

(Talen er under udarbejdelse)

Kl. 17:17

Tredje næstformand (Karsten Hønge):

(Talen er under udarbejdelse)

Kl. 17:17

Sólbjørg Jakobsen (LA):

(Talen er under udarbejdelse)

Kl. 17:17

Tredje næstformand (Karsten Hønge):

(Talen er under udarbejdelse)

Kl. 17:17

Bjørn Brandenborg (S):

(Talen er under udarbejdelse)

Kl. 17:18

Tredje næstformand (Karsten Hønge):

(Talen er under udarbejdelse)

Kl. 17:18

Kristian Bøgsted (DD):

(Talen er under udarbejdelse)

Kl. 17:19

Tredje næstformand (Karsten Hønge):

(Talen er under udarbejdelse)

Kl. 17:19

Bjørn Brandenborg (S):

(Talen er under udarbejdelse)

Kl. 17:19

Tredje næstformand (Karsten Hønge):

(Talen er under udarbejdelse)

Kl. 17:19

Kristian Bøgsted (DD):

(Talen er under udarbejdelse)

Kl. 17:20

Tredje næstformand (Karsten Hønge):

(Talen er under udarbejdelse)

Kl. 17:20

Bjørn Brandenborg (S):

(Talen er under udarbejdelse)

Kl. 17:20

Tredje næstformand (Karsten Hønge):

(Talen er under udarbejdelse)

Kl. 17:20

Mikkel Bjørn (DF):

(Talen er under udarbejdelse)

Kl. 17:21

Tredje næstformand (Karsten Hønge):

(Talen er under udarbejdelse)

Kl. 17:21

Bjørn Brandenborg (S):

(Talen er under udarbejdelse)

Kl. 17:22

Tredje næstformand (Karsten Hønge):

(Talen er under udarbejdelse)

Kl. 17:22

Mikkel Bjørn (DF):

(Talen er under udarbejdelse)

Kl. 17:22

Tredje næstformand (Karsten Hønge):

(Talen er under udarbejdelse)

Kl. 17:22

Bjørn Brandenborg (S):

(Talen er under udarbejdelse)

Kl. 17:22

Tredje næstformand (Karsten Hønge):

(Talen er under udarbejdelse)

Kl. 17:22

Charlotte Munch (DD):

(Talen er under udarbejdelse)

Kl. 17:23

Tredje næstformand (Karsten Hønge):

(Talen er under udarbejdelse)

Kl. 17:23

Bjørn Brandenborg (S):

(Talen er under udarbejdelse)

Kl. 17:23

Tredje næstformand (Karsten Hønge):

(Talen er under udarbejdelse)

Kl. 17:23

Charlotte Munch (DD):

(Talen er under udarbejdelse)

Kl. 17:24

Tredje næstformand (Karsten Hønge):

(Talen er under udarbejdelse)

Kl. 17:24

Bjørn Brandenborg (S):

(Talen er under udarbejdelse)

Kl. 17:24

Tredje næstformand (Karsten Hønge):

(Talen er under udarbejdelse)

Kl. 17:24

Katrine Daugaard (LA):

(Talen er under udarbejdelse)

Kl. 17:25

Tredje næstformand (Karsten Hønge):

(Talen er under udarbejdelse)

Kl. 17:25

Bjørn Brandenborg (S):

(Talen er under udarbejdelse)

Kl. 17:26

Tredje næstformand (Karsten Hønge):

(Talen er under udarbejdelse)

Kl. 17:26

Katrine Daugaard (LA):

(Talen er under udarbejdelse)

Kl. 17:27

Tredje næstformand (Karsten Hønge):

(Talen er under udarbejdelse)

Kl. 17:27

Bjørn Brandenborg (S):

(Talen er under udarbejdelse)

Kl. 17:27

Tredje næstformand (Karsten Hønge):

(Talen er under udarbejdelse)

Kl. 17:27

Kim Edberg Andersen (NB):

(Talen er under udarbejdelse)

Kl. 17:29

Tredje næstformand (Karsten Hønge):

(Talen er under udarbejdelse)

Kl. 17:29

Bjørn Brandenborg (S):

(Talen er under udarbejdelse)

Kl. 17:29

Den fg. formand (Annette Lind):

(Talen er under udarbejdelse)

Kl. 17:29

Kim Edberg Andersen (NB):

(Talen er under udarbejdelse)

Kl. 17:30

Den fg. formand (Annette Lind):

(Talen er under udarbejdelse)

Kl. 17:30

Bjørn Brandenborg (S):

(Talen er under udarbejdelse)

Kl. 17:31

Den fg. formand (Annette Lind):

(Talen er under udarbejdelse)

Kl. 17:31

Nick Zimmermann (DF):

(Talen er under udarbejdelse)

Kl. 17:32

Den fg. formand (Annette Lind):

(Talen er under udarbejdelse)

Kl. 17:32

Bjørn Brandenborg (S):

(Talen er under udarbejdelse)

Kl. 17:33

Den fg. formand (Annette Lind):

(Talen er under udarbejdelse)

Kl. 17:33

Nick Zimmermann (DF):

(Talen er under udarbejdelse)

Kl. 17:33

Den fg. formand (Annette Lind):

(Talen er under udarbejdelse)

Kl. 17:33

Bjørn Brandenborg (S):

(Talen er under udarbejdelse)

Kl. 17:34

Den fg. formand (Annette Lind):

(Talen er under udarbejdelse)

Kl. 17:34

Theresa Scavenius (UFG):

(Talen er under udarbejdelse)

Kl. 17:35

Den fg. formand (Annette Lind):

(Talen er under udarbejdelse)

Kl. 17:35

Bjørn Brandenborg (S):

(Talen er under udarbejdelse)

Kl. 17:36

Den fg. formand (Annette Lind):

(Talen er under udarbejdelse)

Kl. 17:36

Theresa Scavenius (UFG):

(Talen er under udarbejdelse)

Kl. 17:37

Den fg. formand (Annette Lind):

(Talen er under udarbejdelse)

Kl. 17:37

Bjørn Brandenborg (S):

(Talen er under udarbejdelse)

Kl. 17:37

Den fg. formand (Annette Lind):

(Talen er under udarbejdelse)

Kl. 17:37

(Ordfører)

Preben Bang Henriksen (V):

(Talen er under udarbejdelse)

Kl. 17:42

Den fg. formand (Annette Lind):

(Talen er under udarbejdelse)

Kl. 17:43

Susie Jessen (DD):

(Talen er under udarbejdelse)

Kl. 17:44

Den fg. formand (Annette Lind):

(Talen er under udarbejdelse)

Kl. 17:44

Preben Bang Henriksen (V):

(Talen er under udarbejdelse)

Kl. 17:44

Den fg. formand (Annette Lind):

(Talen er under udarbejdelse)

Kl. 17:45

(Ordfører)

Preben Bang Henriksen (V):

(Talen er under udarbejdelse)

Kl. 17:45

Den fg. formand (Annette Lind):

(Talen er under udarbejdelse)

Kl. 17:45

Susie Jessen (DD):

(Talen er under udarbejdelse)

Kl. 17:46

Den fg. formand (Annette Lind):

(Talen er under udarbejdelse)

Kl. 17:46

Preben Bang Henriksen (V):

(Talen er under udarbejdelse)

Kl. 17:46

Den fg. formand (Annette Lind):

(Talen er under udarbejdelse)

Kl. 17:46

Steffen Larsen (LA):

(Talen er under udarbejdelse)

Kl. 17:47

Den fg. formand (Annette Lind):

(Talen er under udarbejdelse)

Kl. 17:47

Preben Bang Henriksen (V):

(Talen er under udarbejdelse)

Kl. 17:48

Den fg. formand (Annette Lind):

(Talen er under udarbejdelse)

Kl. 17:48

Steffen Larsen (LA):

(Talen er under udarbejdelse)

Kl. 17:48

Den fg. formand (Annette Lind):

(Talen er under udarbejdelse)

Kl. 17:48

Preben Bang Henriksen (V):

(Talen er under udarbejdelse)

Kl. 17:49

Den fg. formand (Annette Lind):

(Talen er under udarbejdelse)

Kl. 17:49

Mai Mercado (KF):

(Talen er under udarbejdelse)

Kl. 17:50

Den fg. formand (Annette Lind):

(Talen er under udarbejdelse)

Kl. 17:50

Preben Bang Henriksen (V):

(Talen er under udarbejdelse)

Kl. 17:51

Den fg. formand (Annette Lind):

(Talen er under udarbejdelse)

Kl. 17:51

Mai Mercado (KF):

(Talen er under udarbejdelse)

Kl. 17:51

Den fg. formand (Annette Lind):

(Talen er under udarbejdelse)

Kl. 17:51

Preben Bang Henriksen (V):

(Talen er under udarbejdelse)

Kl. 17:52

Den fg. formand (Annette Lind):

(Talen er under udarbejdelse)

Kl. 17:52

Rosa Lund (EL):

(Talen er under udarbejdelse)

Kl. 17:52

Den fg. formand (Annette Lind):

(Talen er under udarbejdelse)

Kl. 17:52

Preben Bang Henriksen (V):

(Talen er under udarbejdelse)

Kl. 17:53

Den fg. formand (Annette Lind):

(Talen er under udarbejdelse)

Kl. 17:53

Rosa Lund (EL):

(Talen er under udarbejdelse)

Kl. 17:54

Den fg. formand (Annette Lind):

(Talen er under udarbejdelse)

Kl. 17:54

Preben Bang Henriksen (V):

(Talen er under udarbejdelse)

Kl. 17:54

Den fg. formand (Annette Lind):

(Talen er under udarbejdelse)

Kl. 17:54

Halime Oguz (SF):

(Talen er under udarbejdelse)

Kl. 17:55

Den fg. formand (Annette Lind):

(Talen er under udarbejdelse)

Kl. 17:55

Preben Bang Henriksen (V):

(Talen er under udarbejdelse)

Kl. 17:56

Den fg. formand (Annette Lind):

(Talen er under udarbejdelse)

Kl. 17:56

Halime Oguz (SF):

(Talen er under udarbejdelse)

Kl. 17:57

Den fg. formand (Annette Lind):

(Talen er under udarbejdelse)

Kl. 17:57

Preben Bang Henriksen (V):

(Talen er under udarbejdelse)

Kl. 17:57

Den fg. formand (Annette Lind):

(Talen er under udarbejdelse)

Kl. 17:58

Peter Kofod (DF):

(Talen er under udarbejdelse)

Kl. 17:59

Den fg. formand (Annette Lind):

(Talen er under udarbejdelse)

Kl. 17:59

Preben Bang Henriksen (V):

(Talen er under udarbejdelse)

Kl. 18:00

Den fg. formand (Annette Lind):

(Talen er under udarbejdelse)

Kl. 18:00

Peter Kofod (DF):

(Talen er under udarbejdelse)

Kl. 18:00

Den fg. formand (Annette Lind):

(Talen er under udarbejdelse)

Kl. 18:00

Preben Bang Henriksen (V):

(Talen er under udarbejdelse)

Kl. 18:01

Den fg. formand (Annette Lind):

(Talen er under udarbejdelse)

Kl. 18:01

Pernille Vermund (NB):

(Talen er under udarbejdelse)

Kl. 18:02

Den fg. formand (Annette Lind):

(Talen er under udarbejdelse)

Kl. 18:02

Preben Bang Henriksen (V):

(Talen er under udarbejdelse)

Kl. 18:03

Den fg. formand (Annette Lind):

(Talen er under udarbejdelse)

Kl. 18:03

Pernille Vermund (NB):

(Talen er under udarbejdelse)

Kl. 18:04

Den fg. formand (Annette Lind):

(Talen er under udarbejdelse)

Kl. 18:04

Preben Bang Henriksen (V):

(Talen er under udarbejdelse)

Kl. 18:04

Den fg. formand (Annette Lind):

(Talen er under udarbejdelse)

Kl. 18:04

Karina Lorentzen Dehnhardt (SF):

(Talen er under udarbejdelse)

Kl. 18:05

Den fg. formand (Annette Lind):

(Talen er under udarbejdelse)

Kl. 18:05

Preben Bang Henriksen (V):

(Talen er under udarbejdelse)

Kl. 18:06

Den fg. formand (Annette Lind):

(Talen er under udarbejdelse)

Kl. 18:06

Karina Lorentzen Dehnhardt (SF):

(Talen er under udarbejdelse)

Kl. 18:06

Den fg. formand (Annette Lind):

(Talen er under udarbejdelse)

Kl. 18:06

Preben Bang Henriksen (V):

(Talen er under udarbejdelse)

Kl. 18:07

Den fg. formand (Annette Lind):

(Talen er under udarbejdelse)

Kl. 18:07

Sólbjørg Jakobsen (LA):

(Talen er under udarbejdelse)

Kl. 18:08

Den fg. formand (Annette Lind):

(Talen er under udarbejdelse)

Kl. 18:08

Preben Bang Henriksen (V):

(Talen er under udarbejdelse)

Kl. 18:09

Den fg. formand (Annette Lind):

(Talen er under udarbejdelse)

Kl. 18:09

Sólbjørg Jakobsen (LA):

(Talen er under udarbejdelse)

Kl. 18:09

Den fg. formand (Annette Lind):

(Talen er under udarbejdelse)

Kl. 18:09

Preben Bang Henriksen (V):

(Talen er under udarbejdelse)

Kl. 18:10

Den fg. formand (Annette Lind):

(Talen er under udarbejdelse)

Kl. 18:10

Kristian Bøgsted (DD):

(Talen er under udarbejdelse)

Kl. 18:10

Den fg. formand (Annette Lind):

(Talen er under udarbejdelse)

Kl. 18:10

Preben Bang Henriksen (V):

(Talen er under udarbejdelse)

Kl. 18:11

Den fg. formand (Annette Lind):

(Talen er under udarbejdelse)

Kl. 18:11

Kristian Bøgsted (DD):

(Talen er under udarbejdelse)

Kl. 18:12

Den fg. formand (Annette Lind):

(Talen er under udarbejdelse)

Kl. 18:12

Preben Bang Henriksen (V):

(Talen er under udarbejdelse)

Kl. 18:12

Den fg. formand (Annette Lind):

(Talen er under udarbejdelse)

Kl. 18:12

Inger Støjberg (DD):

(Talen er under udarbejdelse)

Kl. 18:13

Den fg. formand (Annette Lind):

(Talen er under udarbejdelse)

Kl. 18:13

Preben Bang Henriksen (V):

(Talen er under udarbejdelse)

Kl. 18:14

Den fg. formand (Annette Lind):

(Talen er under udarbejdelse)

Kl. 18:14

Inger Støjberg (DD):

(Talen er under udarbejdelse)

Kl. 18:14

Den fg. formand (Annette Lind):

(Talen er under udarbejdelse)

Kl. 18:15

Preben Bang Henriksen (V):

(Talen er under udarbejdelse)

Kl. 18:15

Den fg. formand (Annette Lind):

(Talen er under udarbejdelse)

Kl. 18:15

Katrine Daugaard (LA):

(Talen er under udarbejdelse)

Kl. 18:16

Den fg. formand (Annette Lind):

(Talen er under udarbejdelse)

Kl. 18:16

Preben Bang Henriksen (V):

(Talen er under udarbejdelse)

Kl. 18:16

Den fg. formand (Annette Lind):

(Talen er under udarbejdelse)

Kl. 18:16

Katrine Daugaard (LA):

(Talen er under udarbejdelse)

Kl. 18:17

Den fg. formand (Annette Lind):

(Talen er under udarbejdelse)

Kl. 18:17

Preben Bang Henriksen (V):

(Talen er under udarbejdelse)

Kl. 18:17

Den fg. formand (Annette Lind):

(Talen er under udarbejdelse)

Kl. 18:17

Mikkel Bjørn (DF):

(Talen er under udarbejdelse)

Kl. 18:18

Den fg. formand (Annette Lind):

(Talen er under udarbejdelse)

Kl. 18:18

Preben Bang Henriksen (V):

(Talen er under udarbejdelse)

Kl. 18:19

Den fg. formand (Annette Lind):

(Talen er under udarbejdelse)

Kl. 18:19

Mikkel Bjørn (DF):

(Talen er under udarbejdelse)

Kl. 18:20

Den fg. formand (Annette Lind):

(Talen er under udarbejdelse)

Kl. 18:20

Preben Bang Henriksen (V):

(Talen er under udarbejdelse)

Kl. 18:21

Den fg. formand (Annette Lind):

(Talen er under udarbejdelse)

Kl. 18:21

Helena Artmann Andresen (LA):

(Talen er under udarbejdelse)

Kl. 18:21

Den fg. formand (Annette Lind):

(Talen er under udarbejdelse)

Kl. 18:21

Preben Bang Henriksen (V):

(Talen er under udarbejdelse)

Kl. 18:21

Den fg. formand (Annette Lind):

(Talen er under udarbejdelse)

Kl. 18:21

Helena Artmann Andresen (LA):

(Talen er under udarbejdelse)

Kl. 18:22

Den fg. formand (Annette Lind):

(Talen er under udarbejdelse)

Kl. 18:22

Preben Bang Henriksen (V):

(Talen er under udarbejdelse)

Kl. 18:23

Den fg. formand (Annette Lind):

(Talen er under udarbejdelse)

Kl. 18:23

Betina Kastbjerg (DD):

(Talen er under udarbejdelse)

Kl. 18:24

Den fg. formand (Annette Lind):

(Talen er under udarbejdelse)

Kl. 18:24

Preben Bang Henriksen (V):

(Talen er under udarbejdelse)

Kl. 18:25

Den fg. formand (Annette Lind):

(Talen er under udarbejdelse)

Kl. 18:25

Betina Kastbjerg (DD):

(Talen er under udarbejdelse)

Kl. 18:25

Den fg. formand (Annette Lind):

(Talen er under udarbejdelse)

Kl. 18:25

Preben Bang Henriksen (V):

(Talen er under udarbejdelse)

Kl. 18:26

Den fg. formand (Annette Lind):

(Talen er under udarbejdelse)

Kl. 18:26

Pia Kjærsgaard (DF):

(Talen er under udarbejdelse)

Kl. 18:27

Den fg. formand (Annette Lind):

(Talen er under udarbejdelse)

Kl. 18:27

Preben Bang Henriksen (V):

(Talen er under udarbejdelse)

Kl. 18:28

Den fg. formand (Annette Lind):

(Talen er under udarbejdelse)

Kl. 18:28

Pia Kjærsgaard (DF):

(Talen er under udarbejdelse)

Kl. 18:28

Den fg. formand (Annette Lind):

(Talen er under udarbejdelse)

Kl. 18:28

Preben Bang Henriksen (V):

(Talen er under udarbejdelse)

Kl. 18:29

Den fg. formand (Annette Lind):

(Talen er under udarbejdelse)

Kl. 18:29

Ole Birk Olesen (LA):

(Talen er under udarbejdelse)

Kl. 18:30

Den fg. formand (Annette Lind):

(Talen er under udarbejdelse)

Kl. 18:30

Preben Bang Henriksen (V):

(Talen er under udarbejdelse)

Kl. 18:31

Den fg. formand (Annette Lind):

(Talen er under udarbejdelse)

Kl. 18:31

Ole Birk Olesen (LA):

(Talen er under udarbejdelse)

Kl. 18:32

Den fg. formand (Annette Lind):

(Talen er under udarbejdelse)

Kl. 18:32

Preben Bang Henriksen (V):

(Talen er under udarbejdelse)

Kl. 18:32

Den fg. formand (Annette Lind):

(Talen er under udarbejdelse)

Kl. 18:32

Kenneth Fredslund Petersen (DD):

(Talen er under udarbejdelse)

Kl. 18:32

Den fg. formand (Annette Lind):

(Talen er under udarbejdelse)

Kl. 18:32

Preben Bang Henriksen (V):

(Talen er under udarbejdelse)

Kl. 18:33

Den fg. formand (Annette Lind):

(Talen er under udarbejdelse)

Kl. 18:33

Kenneth Fredslund Petersen (DD):

(Talen er under udarbejdelse)

Kl. 18:33

Den fg. formand (Annette Lind):

(Talen er under udarbejdelse)

Kl. 18:33

Preben Bang Henriksen (V):

(Talen er under udarbejdelse)

Kl. 18:34

Den fg. formand (Annette Lind):

(Talen er under udarbejdelse)

Kl. 18:34

Kim Edberg Andersen (NB):

(Talen er under udarbejdelse)

Kl. 18:35

Den fg. formand (Annette Lind):

(Talen er under udarbejdelse)

Kl. 18:35

Preben Bang Henriksen (V):

(Talen er under udarbejdelse)

Kl. 18:36

Den fg. formand (Annette Lind):

(Talen er under udarbejdelse)

Kl. 18:36

Kim Edberg Andersen (NB):

(Talen er under udarbejdelse)

Kl. 18:37

Den fg. formand (Annette Lind):

(Talen er under udarbejdelse)

Kl. 18:37

Preben Bang Henriksen (V):

(Talen er under udarbejdelse)

Kl. 18:37

Den fg. formand (Annette Lind):

(Talen er under udarbejdelse)

Kl. 18:37

Theresa Scavenius (UFG):

(Talen er under udarbejdelse)

Kl. 18:38

Den fg. formand (Annette Lind):

(Talen er under udarbejdelse)

Kl. 18:38

Preben Bang Henriksen (V):

(Talen er under udarbejdelse)

Kl. 18:39

Den fg. formand (Annette Lind):

(Talen er under udarbejdelse)

Kl. 18:39

Theresa Scavenius (UFG):

(Talen er under udarbejdelse)

Kl. 18:39

Den fg. formand (Annette Lind):

(Talen er under udarbejdelse)

Kl. 18:39

Preben Bang Henriksen (V):

(Talen er under udarbejdelse)

Kl. 18:40

Den fg. formand (Annette Lind):

(Talen er under udarbejdelse)

Kl. 18:40

(Ordfører)

Tobias Grotkjær Elmstrøm (M):

(Talen er under udarbejdelse)

Kl. 18:45

Den fg. formand (Annette Lind):

(Talen er under udarbejdelse)

Kl. 18:45

Susie Jessen (DD):

(Talen er under udarbejdelse)

Kl. 18:46

Den fg. formand (Annette Lind):

(Talen er under udarbejdelse)

Kl. 18:46

Tobias Grotkjær Elmstrøm (M):

(Talen er under udarbejdelse)

Kl. 18:46

Den fg. formand (Annette Lind):

(Talen er under udarbejdelse)

Kl. 18:47

Susie Jessen (DD):

(Talen er under udarbejdelse)

Kl. 18:47

Den fg. formand (Annette Lind):

(Talen er under udarbejdelse)

Kl. 18:47

Tobias Grotkjær Elmstrøm (M):

(Talen er under udarbejdelse)

Kl. 18:48

Den fg. formand (Annette Lind):

(Talen er under udarbejdelse)

Kl. 18:48

Halime Oguz (SF):

(Talen er under udarbejdelse)

Kl. 18:49

Den fg. formand (Annette Lind):

(Talen er under udarbejdelse)

Kl. 18:49

Tobias Grotkjær Elmstrøm (M):

(Talen er under udarbejdelse)

Kl. 18:49

Den fg. formand (Annette Lind):

(Talen er under udarbejdelse)

Kl. 18:49

Halime Oguz (SF):

(Talen er under udarbejdelse)

Kl. 18:50

Den fg. formand (Annette Lind):

(Talen er under udarbejdelse)

Kl. 18:50

Tobias Grotkjær Elmstrøm (M):

(Talen er under udarbejdelse)

Kl. 18:50

Den fg. formand (Annette Lind):

(Talen er under udarbejdelse)

Kl. 18:50

Steffen Larsen (LA):

(Talen er under udarbejdelse)

Kl. 18:51

Den fg. formand (Annette Lind):

(Talen er under udarbejdelse)

Kl. 18:51

Tobias Grotkjær Elmstrøm (M):

(Talen er under udarbejdelse)

Kl. 18:52

Den fg. formand (Annette Lind):

(Talen er under udarbejdelse)

Kl. 18:52

Steffen Larsen (LA):

(Talen er under udarbejdelse)

Kl. 18:52

Den fg. formand (Annette Lind):

(Talen er under udarbejdelse)

Kl. 18:52

Tobias Grotkjær Elmstrøm (M):

(Talen er under udarbejdelse)

Kl. 18:52

Den fg. formand (Annette Lind):

(Talen er under udarbejdelse)

Kl. 18:53

Pia Kjærsgaard (DF):

(Talen er under udarbejdelse)

Kl. 18:54

Den fg. formand (Annette Lind):

(Talen er under udarbejdelse)

Kl. 18:54

Tobias Grotkjær Elmstrøm (M):

(Talen er under udarbejdelse)

Kl. 18:54

Den fg. formand (Annette Lind):

(Talen er under udarbejdelse)

Kl. 18:54

Pia Kjærsgaard (DF):

(Talen er under udarbejdelse)

Kl. 18:55

Den fg. formand (Annette Lind):

(Talen er under udarbejdelse)

Kl. 18:55

Tobias Grotkjær Elmstrøm (M):

(Talen er under udarbejdelse)

Kl. 18:55

Den fg. formand (Annette Lind):

(Talen er under udarbejdelse)

Kl. 18:55

Pernille Vermund (NB):

(Talen er under udarbejdelse)

Kl. 18:56

Den fg. formand (Annette Lind):

(Talen er under udarbejdelse)

Kl. 18:56

Tobias Grotkjær Elmstrøm (M):

(Talen er under udarbejdelse)

Kl. 18:57

Den fg. formand (Annette Lind):

(Talen er under udarbejdelse)

Kl. 18:57

Pernille Vermund (NB):

(Talen er under udarbejdelse)

Kl. 18:57

Den fg. formand (Annette Lind):

(Talen er under udarbejdelse)

Kl. 18:57

Tobias Grotkjær Elmstrøm (M):

(Talen er under udarbejdelse)

Kl. 18:58

Den fg. formand (Annette Lind):

(Talen er under udarbejdelse)

Kl. 18:58

Karina Lorentzen Dehnhardt (SF):

(Talen er under udarbejdelse)

Kl. 18:59

Den fg. formand (Annette Lind):

(Talen er under udarbejdelse)

Kl. 18:59

Tobias Grotkjær Elmstrøm (M):

(Talen er under udarbejdelse)

Kl. 18:59

Den fg. formand (Annette Lind):

(Talen er under udarbejdelse)

Kl. 18:59

Karina Lorentzen Dehnhardt (SF):

(Talen er under udarbejdelse)

Kl. 18:59

Den fg. formand (Annette Lind):

(Talen er under udarbejdelse)

Kl. 18:59

Tobias Grotkjær Elmstrøm (M):

(Talen er under udarbejdelse)

Kl. 19:00

Den fg. formand (Annette Lind):

(Talen er under udarbejdelse)

Kl. 19:00

Ole Birk Olesen (LA):

(Talen er under udarbejdelse)

Kl. 19:01

Den fg. formand (Annette Lind):

(Talen er under udarbejdelse)

Kl. 19:01

Tobias Grotkjær Elmstrøm (M):

(Talen er under udarbejdelse)

Kl. 19:02

Tredje næstformand (Karsten Hønge):

(Talen er under udarbejdelse)

Kl. 19:02

Ole Birk Olesen (LA):

(Talen er under udarbejdelse)

Kl. 19:02

Tredje næstformand (Karsten Hønge):

(Talen er under udarbejdelse)

Kl. 19:02

Tobias Grotkjær Elmstrøm (M):

(Talen er under udarbejdelse)

Kl. 19:03

Tredje næstformand (Karsten Hønge):

(Talen er under udarbejdelse)

Kl. 19:03

Kristian Bøgsted (DD):

(Talen er under udarbejdelse)

Kl. 19:03

Tredje næstformand (Karsten Hønge):

(Talen er under udarbejdelse)

Kl. 19:03

Tobias Grotkjær Elmstrøm (M):

(Talen er under udarbejdelse)

Kl. 19:04

Tredje næstformand (Karsten Hønge):

(Talen er under udarbejdelse)

Kl. 19:04

Kristian Bøgsted (DD):

(Talen er under udarbejdelse)

Kl. 19:04

Tredje næstformand (Karsten Hønge):

(Talen er under udarbejdelse)

Kl. 19:04

Tobias Grotkjær Elmstrøm (M):

(Talen er under udarbejdelse)

Kl. 19:05

Tredje næstformand (Karsten Hønge):

(Talen er under udarbejdelse)

Kl. 19:05

Peter Kofod (DF):

(Talen er under udarbejdelse)

Kl. 19:05

Tredje næstformand (Karsten Hønge):

(Talen er under udarbejdelse)

Kl. 19:05

Tobias Grotkjær Elmstrøm (M):

(Talen er under udarbejdelse)

Kl. 19:06

Tredje næstformand (Karsten Hønge):

(Talen er under udarbejdelse)

Kl. 19:06

Peter Kofod (DF):

(Talen er under udarbejdelse)

Kl. 19:06

Tredje næstformand (Karsten Hønge):

(Talen er under udarbejdelse)

Kl. 19:06

Tobias Grotkjær Elmstrøm (M):

(Talen er under udarbejdelse)

Kl. 19:07

Tredje næstformand (Karsten Hønge):

(Talen er under udarbejdelse)

Kl. 19:07

Betina Kastbjerg (DD):

(Talen er under udarbejdelse)

Kl. 19:07

Tredje næstformand (Karsten Hønge):

(Talen er under udarbejdelse)

Kl. 19:07

Tobias Grotkjær Elmstrøm (M):

(Talen er under udarbejdelse)

Kl. 19:08

Tredje næstformand (Karsten Hønge):

(Talen er under udarbejdelse)

Kl. 19:08

Betina Kastbjerg (DD):

(Talen er under udarbejdelse)

Kl. 19:08

Tredje næstformand (Karsten Hønge):

(Talen er under udarbejdelse)

Kl. 19:08

Tobias Grotkjær Elmstrøm (M):

(Talen er under udarbejdelse)

Kl. 19:09

Tredje næstformand (Karsten Hønge):

(Talen er under udarbejdelse)

Kl. 19:09

Søren Pape Poulsen (KF):

(Talen er under udarbejdelse)

Kl. 19:10

Tredje næstformand (Karsten Hønge):

(Talen er under udarbejdelse)

Kl. 19:10

Tobias Grotkjær Elmstrøm (M):

(Talen er under udarbejdelse)

Kl. 19:11

Tredje næstformand (Karsten Hønge):

(Talen er under udarbejdelse)

Kl. 19:11

Søren Pape Poulsen (KF):

(Talen er under udarbejdelse)

Kl. 19:11

Tredje næstformand (Karsten Hønge):

(Talen er under udarbejdelse)

Kl. 19:11

Tobias Grotkjær Elmstrøm (M):

(Talen er under udarbejdelse)

Kl. 19:12

Tredje næstformand (Karsten Hønge):

(Talen er under udarbejdelse)

Kl. 19:12

Sólbjørg Jakobsen (LA):

(Talen er under udarbejdelse)

Kl. 19:13

Tredje næstformand (Karsten Hønge):

(Talen er under udarbejdelse)

Kl. 19:13

Tobias Grotkjær Elmstrøm (M):

(Talen er under udarbejdelse)

Kl. 19:14

Tredje næstformand (Karsten Hønge):

(Talen er under udarbejdelse)

Kl. 19:14

Sólbjørg Jakobsen (LA):

(Talen er under udarbejdelse)

Kl. 19:15

Tredje næstformand (Karsten Hønge):

(Talen er under udarbejdelse)

Kl. 19:15

Tobias Grotkjær Elmstrøm (M):

(Talen er under udarbejdelse)

Kl. 19:15

Tredje næstformand (Karsten Hønge):

(Talen er under udarbejdelse)

Kl. 19:15

Mai Mercado (KF):

(Talen er under udarbejdelse)

Kl. 19:16

Tredje næstformand (Karsten Hønge):

(Talen er under udarbejdelse)

Kl. 19:16

Tobias Grotkjær Elmstrøm (M):

(Talen er under udarbejdelse)

Kl. 19:17

Tredje næstformand (Karsten Hønge):

(Talen er under udarbejdelse)

Kl. 19:17

Mai Mercado (KF):

(Talen er under udarbejdelse)

Kl. 19:17

Tredje næstformand (Karsten Hønge):

(Talen er under udarbejdelse)

Kl. 19:17

Tobias Grotkjær Elmstrøm (M):

(Talen er under udarbejdelse)

Kl. 19:18

Tredje næstformand (Karsten Hønge):

(Talen er under udarbejdelse)

Kl. 19:18

Rosa Lund (EL):

(Talen er under udarbejdelse)

Kl. 19:18

Tredje næstformand (Karsten Hønge):

(Talen er under udarbejdelse)

Kl. 19:18

Tobias Grotkjær Elmstrøm (M):

(Talen er under udarbejdelse)

Kl. 19:19

Tredje næstformand (Karsten Hønge):

(Talen er under udarbejdelse)

Kl. 19:19

Rosa Lund (EL):

(Talen er under udarbejdelse)

Kl. 19:19

Tredje næstformand (Karsten Hønge):

(Talen er under udarbejdelse)

Kl. 19:19

Tobias Grotkjær Elmstrøm (M):

(Talen er under udarbejdelse)

Kl. 19:20

Tredje næstformand (Karsten Hønge):

(Talen er under udarbejdelse)

Kl. 19:20

Inger Støjberg (DD):

(Talen er under udarbejdelse)

Kl. 19:20

Tredje næstformand (Karsten Hønge):

(Talen er under udarbejdelse)

Kl. 19:20

Tobias Grotkjær Elmstrøm (M):

(Talen er under udarbejdelse)

Kl. 19:20

Tredje næstformand (Karsten Hønge):

(Talen er under udarbejdelse)

Kl. 19:20

Inger Støjberg (DD):

(Talen er under udarbejdelse)

Kl. 19:21

Tredje næstformand (Karsten Hønge):

(Talen er under udarbejdelse)

Kl. 19:21

Tobias Grotkjær Elmstrøm (M):

(Talen er under udarbejdelse)

Kl. 19:21

Tredje næstformand (Karsten Hønge):

(Talen er under udarbejdelse)

Kl. 19:22

Kim Edberg Andersen (NB):

(Talen er under udarbejdelse)

Kl. 19:23

Tredje næstformand (Karsten Hønge):

(Talen er under udarbejdelse)

Kl. 19:23

Tobias Grotkjær Elmstrøm (M):

(Talen er under udarbejdelse)

Kl. 19:23

Tredje næstformand (Karsten Hønge):

(Talen er under udarbejdelse)

Kl. 19:23

Kim Edberg Andersen (NB):

(Talen er under udarbejdelse)

Kl. 19:24

Tredje næstformand (Karsten Hønge):

(Talen er under udarbejdelse)

Kl. 19:24

Tobias Grotkjær Elmstrøm (M):

(Talen er under udarbejdelse)

Kl. 19:24

Tredje næstformand (Karsten Hønge):

(Talen er under udarbejdelse)

Kl. 19:25

Pia Olsen Dyhr (SF):

(Talen er under udarbejdelse)

Kl. 19:25

Tredje næstformand (Karsten Hønge):

(Talen er under udarbejdelse)

Kl. 19:25

Tobias Grotkjær Elmstrøm (M):

(Talen er under udarbejdelse)

Kl. 19:25

Tredje næstformand (Karsten Hønge):

(Talen er under udarbejdelse)

Kl. 19:25

Pia Olsen Dyhr (SF):

(Talen er under udarbejdelse)

Kl. 19:26

Tredje næstformand (Karsten Hønge):

(Talen er under udarbejdelse)

Kl. 19:26

Tobias Grotkjær Elmstrøm (M):

(Talen er under udarbejdelse)

Kl. 19:27

Tredje næstformand (Karsten Hønge):

(Talen er under udarbejdelse)

Kl. 19:27

Theresa Scavenius (UFG):

(Talen er under udarbejdelse)

Kl. 19:28

Tredje næstformand (Karsten Hønge):

(Talen er under udarbejdelse)

Kl. 19:28

Tobias Grotkjær Elmstrøm (M):

(Talen er under udarbejdelse)

Kl. 19:28

Tredje næstformand (Karsten Hønge):

(Talen er under udarbejdelse)

Kl. 19:28

Theresa Scavenius (UFG):

(Talen er under udarbejdelse)

Kl. 19:29

Tredje næstformand (Karsten Hønge):

(Talen er under udarbejdelse)

Kl. 19:29

Tobias Grotkjær Elmstrøm (M):

(Talen er under udarbejdelse)

Kl. 19:30

Tredje næstformand (Karsten Hønge):

(Talen er under udarbejdelse)

Kl. 19:30

(Ordfører)

Karina Lorentzen Dehnhardt (SF):

(Talen er under udarbejdelse)

Kl. 19:35

Tredje næstformand (Karsten Hønge):

(Talen er under udarbejdelse)

Kl. 19:35

Christian Friis Bach (RV):

(Talen er under udarbejdelse)

Kl. 19:36

Tredje næstformand (Karsten Hønge):

(Talen er under udarbejdelse)

Kl. 19:36

Karina Lorentzen Dehnhardt (SF):

(Talen er under udarbejdelse)

Kl. 19:37

Tredje næstformand (Karsten Hønge):

(Talen er under udarbejdelse)

Kl. 19:37

Christian Friis Bach (RV):

(Talen er under udarbejdelse)

Kl. 19:37

Tredje næstformand (Karsten Hønge):

(Talen er under udarbejdelse)

Kl. 19:37

Karina Lorentzen Dehnhardt (SF):

(Talen er under udarbejdelse)

Kl. 19:38

Tredje næstformand (Karsten Hønge):

(Talen er under udarbejdelse)

Kl. 19:38

Pernille Vermund (NB):

(Talen er under udarbejdelse)

Kl. 19:38

Tredje næstformand (Karsten Hønge):

(Talen er under udarbejdelse)

Kl. 19:38

Karina Lorentzen Dehnhardt (SF):

(Talen er under udarbejdelse)

Kl. 19:39

Tredje næstformand (Karsten Hønge):

(Talen er under udarbejdelse)

Kl. 19:39

Pernille Vermund (NB):

(Talen er under udarbejdelse)

Kl. 19:39

Tredje næstformand (Karsten Hønge):

(Talen er under udarbejdelse)

Kl. 19:39

Karina Lorentzen Dehnhardt (SF):

(Talen er under udarbejdelse)

Kl. 19:39

Tredje næstformand (Karsten Hønge):

(Talen er under udarbejdelse)

Kl. 19:40

(Ordfører)

Inger Støjberg (DD):

(Talen er under udarbejdelse)

Kl. 19:45

Tredje næstformand (Karsten Hønge):

(Talen er under udarbejdelse)

Kl. 19:45

Christian Friis Bach (RV):

(Talen er under udarbejdelse)

Kl. 19:45

Tredje næstformand (Karsten Hønge):

(Talen er under udarbejdelse)

Kl. 19:45

Inger Støjberg (DD):

(Talen er under udarbejdelse)

Kl. 19:46

Tredje næstformand (Karsten Hønge):

(Talen er under udarbejdelse)

Kl. 19:46

Christian Friis Bach (RV):

(Talen er under udarbejdelse)

Kl. 19:47

Tredje næstformand (Karsten Hønge):

(Talen er under udarbejdelse)

Kl. 19:47

Inger Støjberg (DD):

(Talen er under udarbejdelse)

Kl. 19:47

Tredje næstformand (Karsten Hønge):

(Talen er under udarbejdelse)

Kl. 19:47

Pernille Vermund (NB):

(Talen er under udarbejdelse)

Kl. 19:48

Tredje næstformand (Karsten Hønge):

(Talen er under udarbejdelse)

Kl. 19:48

Inger Støjberg (DD):

(Talen er under udarbejdelse)

Kl. 19:48

Tredje næstformand (Karsten Hønge):

(Talen er under udarbejdelse)

Kl. 19:49

(Ordfører)

Steffen Larsen (LA):

(Talen er under udarbejdelse)

Kl. 19:54

Tredje næstformand (Karsten Hønge):

(Talen er under udarbejdelse)

Kl. 19:54

Christian Friis Bach (RV):

(Talen er under udarbejdelse)

Kl. 19:55

Tredje næstformand (Karsten Hønge):

(Talen er under udarbejdelse)

Kl. 19:55

Steffen Larsen (LA):

(Talen er under udarbejdelse)

Kl. 19:55

Tredje næstformand (Karsten Hønge):

(Talen er under udarbejdelse)

Kl. 19:55

Christian Friis Bach (RV):

(Talen er under udarbejdelse)

Kl. 19:56

Tredje næstformand (Karsten Hønge):

(Talen er under udarbejdelse)

Kl. 19:56

Steffen Larsen (LA):

(Talen er under udarbejdelse)

Kl. 19:56

Tredje næstformand (Karsten Hønge):

(Talen er under udarbejdelse)

Kl. 19:56

Peter Kofod (DF):

(Talen er under udarbejdelse)

Kl. 19:57

Tredje næstformand (Karsten Hønge):

(Talen er under udarbejdelse)

Kl. 19:57

Steffen Larsen (LA):

(Talen er under udarbejdelse)

Kl. 19:57

Pernille Vermund (NB):

(Talen er under udarbejdelse)

Kl. 19:57

Tredje næstformand (Karsten Hønge):

(Talen er under udarbejdelse)

Kl. 19:57

Steffen Larsen (LA):

(Talen er under udarbejdelse)

Kl. 19:58

Tredje næstformand (Karsten Hønge):

(Talen er under udarbejdelse)

Kl. 19:58

Pia Kjærsgaard (DF):

(Talen er under udarbejdelse)

Kl. 19:59

Tredje næstformand (Karsten Hønge):

(Talen er under udarbejdelse)

Kl. 19:59

Steffen Larsen (LA):

(Talen er under udarbejdelse)

Kl. 19:59

Tredje næstformand (Karsten Hønge):

(Talen er under udarbejdelse)

Kl. 20:00

Pia Kjærsgaard (DF):

(Talen er under udarbejdelse)

Kl. 20:00

Tredje næstformand (Karsten Hønge):

(Talen er under udarbejdelse)

Kl. 20:00

Steffen Larsen (LA):

(Talen er under udarbejdelse)

Kl. 20:00

Tredje næstformand (Karsten Hønge):

(Talen er under udarbejdelse)

Kl. 20:00

(Ordfører)

Mai Mercado (KF):

(Talen er under udarbejdelse)

Kl. 20:05

Tredje næstformand (Karsten Hønge):

(Talen er under udarbejdelse)

Kl. 20:05

Pernille Vermund (NB):

(Talen er under udarbejdelse)

Kl. 20:06

Tredje næstformand (Karsten Hønge):

(Talen er under udarbejdelse)

Kl. 20:06

Mai Mercado (KF):

(Talen er under udarbejdelse)

Kl. 20:06

Tredje næstformand (Karsten Hønge):

(Talen er under udarbejdelse)

Kl. 20:06

Pernille Vermund (NB):

(Talen er under udarbejdelse)

Kl. 20:07

Tredje næstformand (Karsten Hønge):

(Talen er under udarbejdelse)

Kl. 20:07

Mai Mercado (KF):

(Talen er under udarbejdelse)

Kl. 20:08

Tredje næstformand (Karsten Hønge):

(Talen er under udarbejdelse)

Kl. 20:08

(Ordfører)

Rosa Lund (EL):

(Talen er under udarbejdelse)

Kl. 20:13

Tredje næstformand (Karsten Hønge):

(Talen er under udarbejdelse)

Kl. 20:13

Christian Friis Bach (RV):

(Talen er under udarbejdelse)

Kl. 20:14

Tredje næstformand (Karsten Hønge):

(Talen er under udarbejdelse)

Kl. 20:14

Rosa Lund (EL):

(Talen er under udarbejdelse)

Kl. 20:14

Tredje næstformand (Karsten Hønge):

(Talen er under udarbejdelse)

Kl. 20:14

Christian Friis Bach (RV):

(Talen er under udarbejdelse)

Kl. 20:15

Tredje næstformand (Karsten Hønge):

(Talen er under udarbejdelse)

Kl. 20:15

Rosa Lund (EL):

(Talen er under udarbejdelse)

Kl. 20:15

Tredje næstformand (Karsten Hønge):

(Talen er under udarbejdelse)

Kl. 20:15

Pernille Vermund (NB):

(Talen er under udarbejdelse)

Kl. 20:16

Tredje næstformand (Karsten Hønge):

(Talen er under udarbejdelse)

Kl. 20:16

Rosa Lund (EL):

(Talen er under udarbejdelse)

Kl. 20:16

Tredje næstformand (Karsten Hønge):

(Talen er under udarbejdelse)

Kl. 20:16

(Ordfører)

Christian Friis Bach (RV):

(Talen er under udarbejdelse)

Kl. 20:22

Tredje næstformand (Karsten Hønge):

(Talen er under udarbejdelse)

Kl. 20:22

Betina Kastbjerg (DD):

(Talen er under udarbejdelse)

Kl. 20:22

Tredje næstformand (Karsten Hønge):

(Talen er under udarbejdelse)

Kl. 20:22

Christian Friis Bach (RV):

(Talen er under udarbejdelse)

Kl. 20:23

Tredje næstformand (Karsten Hønge):

(Talen er under udarbejdelse)

Kl. 20:23

Betina Kastbjerg (DD):

(Talen er under udarbejdelse)

Kl. 20:23

Tredje næstformand (Karsten Hønge):

(Talen er under udarbejdelse)

Kl. 20:23

Christian Friis Bach (RV):

(Talen er under udarbejdelse)

Kl. 20:23

Tredje næstformand (Karsten Hønge):

(Talen er under udarbejdelse)

Kl. 20:23

Steffen Larsen (LA):

(Talen er under udarbejdelse)

Kl. 20:25

Tredje næstformand (Karsten Hønge):

(Talen er under udarbejdelse)

Kl. 20:25

Christian Friis Bach (RV):

(Talen er under udarbejdelse)

Kl. 20:26

Tredje næstformand (Karsten Hønge):

(Talen er under udarbejdelse)

Kl. 20:26

Steffen Larsen (LA):

(Talen er under udarbejdelse)

Kl. 20:26

Tredje næstformand (Karsten Hønge):

(Talen er under udarbejdelse)

Kl. 20:26

Christian Friis Bach (RV):

(Talen er under udarbejdelse)

Kl. 20:27

Tredje næstformand (Karsten Hønge):

(Talen er under udarbejdelse)

Kl. 20:27

Rosa Lund (EL):

(Talen er under udarbejdelse)

Kl. 20:28

Tredje næstformand (Karsten Hønge):

(Talen er under udarbejdelse)

Kl. 20:28

Christian Friis Bach (RV):

(Talen er under udarbejdelse)

Kl. 20:29

Den fg. formand (Bjarne Laustsen):

(Talen er under udarbejdelse)

Kl. 20:29

Rosa Lund (EL):

(Talen er under udarbejdelse)

Kl. 20:29

Den fg. formand (Bjarne Laustsen):

(Talen er under udarbejdelse)

Kl. 20:29

Christian Friis Bach (RV):

(Talen er under udarbejdelse)

Kl. 20:30

Den fg. formand (Bjarne Laustsen):

(Talen er under udarbejdelse)

Kl. 20:30

Pernille Vermund (NB):

(Talen er under udarbejdelse)

Kl. 20:31

Den fg. formand (Bjarne Laustsen):

(Talen er under udarbejdelse)

Kl. 20:31

Christian Friis Bach (RV):

(Talen er under udarbejdelse)

Kl. 20:33

Den fg. formand (Bjarne Laustsen):

(Talen er under udarbejdelse)

Kl. 20:33

Pernille Vermund (NB):

(Talen er under udarbejdelse)

Kl. 20:33

Den fg. formand (Bjarne Laustsen):

(Talen er under udarbejdelse)

Kl. 20:33

Christian Friis Bach (RV):

(Talen er under udarbejdelse)

Kl. 20:34

Den fg. formand (Bjarne Laustsen):

(Talen er under udarbejdelse)

Kl. 20:34

Peter Kofod (DF):

(Talen er under udarbejdelse)

Kl. 20:35

Den fg. formand (Bjarne Laustsen):

(Talen er under udarbejdelse)

Kl. 20:35

Christian Friis Bach (RV):

(Talen er under udarbejdelse)

Kl. 20:36

Den fg. formand (Bjarne Laustsen):

(Talen er under udarbejdelse)

Kl. 20:36

Peter Kofod (DF):

(Talen er under udarbejdelse)

Kl. 20:36

Den fg. formand (Bjarne Laustsen):

(Talen er under udarbejdelse)

Kl. 20:36

Christian Friis Bach (RV):

(Talen er under udarbejdelse)

Kl. 20:37

Den fg. formand (Bjarne Laustsen):

(Talen er under udarbejdelse)

Kl. 20:37

Mai Mercado (KF):

(Talen er under udarbejdelse)

Kl. 20:38

Den fg. formand (Bjarne Laustsen):

(Talen er under udarbejdelse)

Kl. 20:38

Christian Friis Bach (RV):

(Talen er under udarbejdelse)

Kl. 20:39

Den fg. formand (Bjarne Laustsen):

(Talen er under udarbejdelse)

Kl. 20:39

Mai Mercado (KF):

(Talen er under udarbejdelse)

Kl. 20:40

Den fg. formand (Bjarne Laustsen):

(Talen er under udarbejdelse)

Kl. 20:40

Christian Friis Bach (RV):

(Talen er under udarbejdelse)

Kl. 20:41

Den fg. formand (Bjarne Laustsen):

(Talen er under udarbejdelse)

Kl. 20:41

Susie Jessen (DD):

(Talen er under udarbejdelse)

Kl. 20:42

Den fg. formand (Bjarne Laustsen):

(Talen er under udarbejdelse)

Kl. 20:42

Christian Friis Bach (RV):

(Talen er under udarbejdelse)

Kl. 20:43

Den fg. formand (Bjarne Laustsen):

(Talen er under udarbejdelse)

Kl. 20:43

Susie Jessen (DD):

(Talen er under udarbejdelse)

Kl. 20:43

Den fg. formand (Bjarne Laustsen):

(Talen er under udarbejdelse)

Kl. 20:43

Christian Friis Bach (RV):

(Talen er under udarbejdelse)

Kl. 20:44

Den fg. formand (Bjarne Laustsen):

(Talen er under udarbejdelse)

Kl. 20:44

Pia Kjærsgaard (DF):

(Talen er under udarbejdelse)

Kl. 20:45

Den fg. formand (Bjarne Laustsen):

(Talen er under udarbejdelse)

Kl. 20:45

Christian Friis Bach (RV):

(Talen er under udarbejdelse)

Kl. 20:47

Den fg. formand (Bjarne Laustsen):

(Talen er under udarbejdelse)

Kl. 20:47

Pia Kjærsgaard (DF):

(Talen er under udarbejdelse)

Kl. 20:47

Den fg. formand (Bjarne Laustsen):

(Talen er under udarbejdelse)

Kl. 20:47

Christian Friis Bach (RV):

(Talen er under udarbejdelse)

Kl. 20:48

Den fg. formand (Bjarne Laustsen):

(Talen er under udarbejdelse)

Kl. 20:48

Kenneth Fredslund Petersen (DD):

(Talen er under udarbejdelse)

Kl. 20:49

Den fg. formand (Bjarne Laustsen):

(Talen er under udarbejdelse)

Kl. 20:49

Christian Friis Bach (RV):

(Talen er under udarbejdelse)

Kl. 20:50

Den fg. formand (Bjarne Laustsen):

(Talen er under udarbejdelse)

Kl. 20:50

Kenneth Fredslund Petersen (DD):

(Talen er under udarbejdelse)

Kl. 20:51

Den fg. formand (Bjarne Laustsen):

(Talen er under udarbejdelse)

Kl. 20:51

Christian Friis Bach (RV):

(Talen er under udarbejdelse)

Kl. 20:51

Den fg. formand (Bjarne Laustsen):

(Talen er under udarbejdelse)

Kl. 20:51

Kim Edberg Andersen (NB):

(Talen er under udarbejdelse)

Kl. 20:52

Den fg. formand (Bjarne Laustsen):

(Talen er under udarbejdelse)

Kl. 20:52

Christian Friis Bach (RV):

(Talen er under udarbejdelse)

Kl. 20:53

Den fg. formand (Bjarne Laustsen):

(Talen er under udarbejdelse)

Kl. 20:53

Kim Edberg Andersen (NB):

(Talen er under udarbejdelse)

Kl. 20:54

Den fg. formand (Bjarne Laustsen):

(Talen er under udarbejdelse)

Kl. 20:54

Christian Friis Bach (RV):

(Talen er under udarbejdelse)

Kl. 20:55

Den fg. formand (Bjarne Laustsen):

(Talen er under udarbejdelse)

Kl. 20:55

Theresa Scavenius (UFG):

(Talen er under udarbejdelse)

Kl. 20:56

Den fg. formand (Bjarne Laustsen):

(Talen er under udarbejdelse)

Kl. 20:56

Christian Friis Bach (RV):

(Talen er under udarbejdelse)

Kl. 20:57

Den fg. formand (Bjarne Laustsen):

(Talen er under udarbejdelse)

Kl. 20:58

Theresa Scavenius (UFG):

(Talen er under udarbejdelse)

Kl. 20:58

Den fg. formand (Bjarne Laustsen):

(Talen er under udarbejdelse)

Kl. 20:58

Christian Friis Bach (RV):

(Talen er under udarbejdelse)

Kl. 20:59

Den fg. formand (Bjarne Laustsen):

(Talen er under udarbejdelse)

Kl. 21:00

(Ordfører)

Peter Kofod (DF):

(Talen er under udarbejdelse)

Kl. 21:05

Den fg. formand (Bjarne Laustsen):

(Talen er under udarbejdelse)

Kl. 21:05

(Ordfører)

Nikoline Erbs Hillers-Bendtsen (ALT):

(Talen er under udarbejdelse)

Kl. 21:10

Den fg. formand (Bjarne Laustsen):

(Talen er under udarbejdelse)

Kl. 21:10

Christian Friis Bach (RV):

(Talen er under udarbejdelse)

Kl. 21:11

Den fg. formand (Bjarne Laustsen):

(Talen er under udarbejdelse)

Kl. 21:11

Nikoline Erbs Hillers-Bendtsen (ALT):

(Talen er under udarbejdelse)

Kl. 21:11

Den fg. formand (Bjarne Laustsen):

(Talen er under udarbejdelse)

Kl. 21:12

Christian Friis Bach (RV):

(Talen er under udarbejdelse)

Kl. 21:12

Den fg. formand (Bjarne Laustsen):

(Talen er under udarbejdelse)

Kl. 21:12

Nikoline Erbs Hillers-Bendtsen (ALT):

(Talen er under udarbejdelse)

Kl. 21:13

Den fg. formand (Bjarne Laustsen):

(Talen er under udarbejdelse)

Kl. 21:13

(Ordfører)

Pernille Vermund (NB):

(Talen er under udarbejdelse)

Kl. 21:18

Den fg. formand (Bjarne Laustsen):

(Talen er under udarbejdelse)

Kl. 21:18

(Privatist)

Theresa Scavenius (UFG):

(Talen er under udarbejdelse)

Kl. 21:23

Den fg. formand (Bjarne Laustsen):

(Talen er under udarbejdelse)

Kl. 21:23

Steffen Larsen (LA):

(Talen er under udarbejdelse)

Kl. 21:23

Den fg. formand (Bjarne Laustsen):

(Talen er under udarbejdelse)

Kl. 21:23

Theresa Scavenius (UFG):

(Talen er under udarbejdelse)

Kl. 21:24

Den fg. formand (Bjarne Laustsen):

(Talen er under udarbejdelse)

Kl. 21:24

(Privatist)

Jon Stephensen (UFG):

(Talen er under udarbejdelse)

Kl. 21:28

Den fg. formand (Bjarne Laustsen):

(Talen er under udarbejdelse)

Kl. 21:28

Kim Edberg Andersen (NB):

(Talen er under udarbejdelse)

Kl. 21:29

Den fg. formand (Bjarne Laustsen):

(Talen er under udarbejdelse)

Kl. 21:29

Jon Stephensen (UFG):

(Talen er under udarbejdelse)

Kl. 21:30

Den fg. formand (Bjarne Laustsen):

(Talen er under udarbejdelse)

Kl. 21:30

Kim Edberg Andersen (NB):

(Talen er under udarbejdelse)

Kl. 21:30

Den fg. formand (Bjarne Laustsen):

(Talen er under udarbejdelse)

Kl. 21:30

Jon Stephensen (UFG):

(Talen er under udarbejdelse)

Kl. 21:31

Den fg. formand (Bjarne Laustsen):

(Talen er under udarbejdelse)

Kl. 21:31

Steffen Larsen (LA):

(Talen er under udarbejdelse)

Kl. 21:32

Den fg. formand (Bjarne Laustsen):

(Talen er under udarbejdelse)

Kl. 21:32

Jon Stephensen (UFG):

(Talen er under udarbejdelse)

Kl. 21:33

Den fg. formand (Bjarne Laustsen):

(Talen er under udarbejdelse)

Kl. 21:33

Steffen Larsen (LA):

(Talen er under udarbejdelse)

Kl. 21:33

Den fg. formand (Bjarne Laustsen):

(Talen er under udarbejdelse)

Kl. 21:33

Jon Stephensen (UFG):

(Talen er under udarbejdelse)

Kl. 21:34

Den fg. formand (Bjarne Laustsen):

(Talen er under udarbejdelse)

Kl. 21:34

Susie Jessen (DD):

(Talen er under udarbejdelse)

Kl. 21:34

Jon Stephensen (UFG):

(Talen er under udarbejdelse)

Kl. 21:34

Den fg. formand (Bjarne Laustsen):

(Talen er under udarbejdelse)

Kl. 21:34

Susie Jessen (DD):

(Talen er under udarbejdelse)

Kl. 21:35

Den fg. formand (Bjarne Laustsen):

(Talen er under udarbejdelse)

Kl. 21:35

Jon Stephensen (UFG):

(Talen er under udarbejdelse)

Kl. 21:35

Den fg. formand (Bjarne Laustsen):

(Talen er under udarbejdelse)

Kl. 21:35

Christian Friis Bach (RV):

(Talen er under udarbejdelse)

Kl. 21:35

Den fg. formand (Bjarne Laustsen):

(Talen er under udarbejdelse)

Kl. 21:35

Jon Stephensen (UFG):

(Talen er under udarbejdelse)

Kl. 21:35

Den fg. formand (Bjarne Laustsen):

(Talen er under udarbejdelse)

Kl. 21:35

Christian Friis Bach (RV):

(Talen er under udarbejdelse)

Kl. 21:36

Den fg. formand (Bjarne Laustsen):

(Talen er under udarbejdelse)

Kl. 21:36

Jon Stephensen (UFG):

(Talen er under udarbejdelse)

Kl. 21:36

Den fg. formand (Bjarne Laustsen):

(Talen er under udarbejdelse)

Kl. 21:36

Pia Kjærsgaard (DF):

(Talen er under udarbejdelse)

Kl. 21:37

Den fg. formand (Bjarne Laustsen):

(Talen er under udarbejdelse)

Kl. 21:37

Jon Stephensen (UFG):

(Talen er under udarbejdelse)

Kl. 21:37

Den fg. formand (Bjarne Laustsen):

(Talen er under udarbejdelse)

Kl. 21:37

Pia Kjærsgaard (DF):

(Talen er under udarbejdelse)

Kl. 21:38

Den fg. formand (Bjarne Laustsen):

(Talen er under udarbejdelse)

Kl. 21:38

Jon Stephensen (UFG):

(Talen er under udarbejdelse)

Kl. 21:39

Den fg. formand (Bjarne Laustsen):

(Talen er under udarbejdelse)

Kl. 21:39

Pernille Vermund (NB):

(Talen er under udarbejdelse)

Kl. 21:40

Den fg. formand (Bjarne Laustsen):

(Talen er under udarbejdelse)

Kl. 21:40

Jon Stephensen (UFG):

(Talen er under udarbejdelse)

Kl. 21:41

Den fg. formand (Bjarne Laustsen):

(Talen er under udarbejdelse)

Kl. 21:41

Pernille Vermund (NB):

(Talen er under udarbejdelse)

Kl. 21:42

Den fg. formand (Bjarne Laustsen):

(Talen er under udarbejdelse)

Kl. 21:42

Jon Stephensen (UFG):

(Talen er under udarbejdelse)

Kl. 21:43

Den fg. formand (Bjarne Laustsen):

(Talen er under udarbejdelse)

Kl. 21:43

Theresa Scavenius (UFG):

(Talen er under udarbejdelse)

Kl. 21:44

Den fg. formand (Bjarne Laustsen):

(Talen er under udarbejdelse)

Kl. 21:44

Jon Stephensen (UFG):

(Talen er under udarbejdelse)

Kl. 21:44

Den fg. formand (Bjarne Laustsen):

(Talen er under udarbejdelse)

Kl. 21:44

Theresa Scavenius (UFG):

(Talen er under udarbejdelse)

Kl. 21:44

Den fg. formand (Bjarne Laustsen):

(Talen er under udarbejdelse)

Kl. 21:45

Jon Stephensen (UFG):

(Talen er under udarbejdelse)

Kl. 21:45

Den fg. formand (Bjarne Laustsen):

(Talen er under udarbejdelse)

Kl. 21:45

Justitsministeren (Peter Hummelgaard):

(Talen er under udarbejdelse)

Kl. 21:51

Den fg. formand (Bjarne Laustsen):

(Talen er under udarbejdelse)

Kl. 21:51

Karina Lorentzen Dehnhardt (SF):

(Talen er under udarbejdelse)

Kl. 21:51

Den fg. formand (Bjarne Laustsen):

(Talen er under udarbejdelse)

Kl. 21:51

Justitsministeren (Peter Hummelgaard):

(Talen er under udarbejdelse)

Kl. 21:52

Den fg. formand (Bjarne Laustsen):

(Talen er under udarbejdelse)

Kl. 21:52

Karina Lorentzen Dehnhardt (SF):

(Talen er under udarbejdelse)

Kl. 21:53

Den fg. formand (Bjarne Laustsen):

(Talen er under udarbejdelse)

Kl. 21:53

Justitsministeren (Peter Hummelgaard):

(Talen er under udarbejdelse)

Kl. 21:54

Den fg. formand (Bjarne Laustsen):

(Talen er under udarbejdelse)

Kl. 21:54

Inger Støjberg (DD):

(Talen er under udarbejdelse)

Kl. 21:54

Den fg. formand (Bjarne Laustsen):

(Talen er under udarbejdelse)

Kl. 21:54

Justitsministeren (Peter Hummelgaard):

(Talen er under udarbejdelse)

Kl. 21:55

Den fg. formand (Bjarne Laustsen):

(Talen er under udarbejdelse)

Kl. 21:55

Inger Støjberg (DD):

(Talen er under udarbejdelse)

Kl. 21:56

Den fg. formand (Bjarne Laustsen):

(Talen er under udarbejdelse)

Kl. 21:56

Justitsministeren (Peter Hummelgaard):

(Talen er under udarbejdelse)

Kl. 21:57

Den fg. formand (Bjarne Laustsen):

(Talen er under udarbejdelse)

Kl. 21:57

Steffen Larsen (LA):

(Talen er under udarbejdelse)

Kl. 21:58

Den fg. formand (Bjarne Laustsen):

(Talen er under udarbejdelse)

Kl. 21:58

Justitsministeren (Peter Hummelgaard):

(Talen er under udarbejdelse)

Kl. 21:59

Den fg. formand (Bjarne Laustsen):

(Talen er under udarbejdelse)

Kl. 21:59

Steffen Larsen (LA):

(Talen er under udarbejdelse)

Kl. 22:00

Den fg. formand (Bjarne Laustsen):

(Talen er under udarbejdelse)

Kl. 22:00

Justitsministeren (Peter Hummelgaard):

(Talen er under udarbejdelse)

Kl. 22:01

Den fg. formand (Bjarne Laustsen):

(Talen er under udarbejdelse)

Kl. 22:01

Mai Mercado (KF):

(Talen er under udarbejdelse)

Kl. 22:02

Den fg. formand (Bjarne Laustsen):

(Talen er under udarbejdelse)

Kl. 22:02

Justitsministeren (Peter Hummelgaard):

(Talen er under udarbejdelse)

Kl. 22:03

Den fg. formand (Bjarne Laustsen):

(Talen er under udarbejdelse)

Kl. 22:03

Mai Mercado (KF):

(Talen er under udarbejdelse)

Kl. 22:04

Den fg. formand (Bjarne Laustsen):

(Talen er under udarbejdelse)

Kl. 22:04

Justitsministeren (Peter Hummelgaard):

(Talen er under udarbejdelse)

Kl. 22:04

Den fg. formand (Bjarne Laustsen):

(Talen er under udarbejdelse)

Kl. 22:04

Rosa Lund (EL):

(Talen er under udarbejdelse)

Kl. 22:05

Den fg. formand (Bjarne Laustsen):

(Talen er under udarbejdelse)

Kl. 22:05

Justitsministeren (Peter Hummelgaard):

(Talen er under udarbejdelse)

Kl. 22:06

Den fg. formand (Bjarne Laustsen):

(Talen er under udarbejdelse)

Kl. 22:06

Rosa Lund (EL):

(Talen er under udarbejdelse)

Kl. 22:07

Den fg. formand (Bjarne Laustsen):

(Talen er under udarbejdelse)

Kl. 22:07

Justitsministeren (Peter Hummelgaard):

(Talen er under udarbejdelse)

Kl. 22:08

Den fg. formand (Bjarne Laustsen):

(Talen er under udarbejdelse)

Kl. 22:08

Peter Kofod (DF):

(Talen er under udarbejdelse)

Kl. 22:09

Den fg. formand (Bjarne Laustsen):

(Talen er under udarbejdelse)

Kl. 22:09

Justitsministeren (Peter Hummelgaard):

(Talen er under udarbejdelse)

Kl. 22:11

Den fg. formand (Bjarne Laustsen):

(Talen er under udarbejdelse)

Kl. 22:11

Peter Kofod (DF):

(Talen er under udarbejdelse)

Kl. 22:11

Den fg. formand (Bjarne Laustsen):

(Talen er under udarbejdelse)

Kl. 22:11

Justitsministeren (Peter Hummelgaard):

(Talen er under udarbejdelse)

Kl. 22:12

Den fg. formand (Bjarne Laustsen):

(Talen er under udarbejdelse)

Kl. 22:12

Pernille Vermund (NB):

(Talen er under udarbejdelse)

Kl. 22:14

Den fg. formand (Bjarne Laustsen):

(Talen er under udarbejdelse)

Kl. 22:14

Justitsministeren (Peter Hummelgaard):

(Talen er under udarbejdelse)

Kl. 22:15

Den fg. formand (Bjarne Laustsen):

(Talen er under udarbejdelse)

Kl. 22:15

Pernille Vermund (NB):

(Talen er under udarbejdelse)

Kl. 22:16

Den fg. formand (Bjarne Laustsen):

(Talen er under udarbejdelse)

Kl. 22:16

Justitsministeren (Peter Hummelgaard):

(Talen er under udarbejdelse)

Kl. 22:16

Den fg. formand (Bjarne Laustsen):

(Talen er under udarbejdelse)

Kl. 22:17

Susie Jessen (DD):

(Talen er under udarbejdelse)

Kl. 22:18

Den fg. formand (Bjarne Laustsen):

(Talen er under udarbejdelse)

Kl. 22:18

Justitsministeren (Peter Hummelgaard):

(Talen er under udarbejdelse)

Kl. 22:18

Den fg. formand (Bjarne Laustsen):

(Talen er under udarbejdelse)

Kl. 22:18

Susie Jessen (DD):

(Talen er under udarbejdelse)

Kl. 22:19

Den fg. formand (Bjarne Laustsen):

(Talen er under udarbejdelse)

Kl. 22:19

Justitsministeren (Peter Hummelgaard):

(Talen er under udarbejdelse)

Kl. 22:19

Den fg. formand (Bjarne Laustsen):

(Talen er under udarbejdelse)

Kl. 22:19

Søren Pape Poulsen (KF):

(Talen er under udarbejdelse)

Kl. 22:20

Den fg. formand (Bjarne Laustsen):

(Talen er under udarbejdelse)

Kl. 22:20

Justitsministeren (Peter Hummelgaard):

(Talen er under udarbejdelse)

Kl. 22:22

Den fg. formand (Bjarne Laustsen):

(Talen er under udarbejdelse)

Kl. 22:22

Søren Pape Poulsen (KF):

(Talen er under udarbejdelse)

Kl. 22:23

Den fg. formand (Bjarne Laustsen):

(Talen er under udarbejdelse)

Kl. 22:23

Justitsministeren (Peter Hummelgaard):

(Talen er under udarbejdelse)

Kl. 22:24

Den fg. formand (Bjarne Laustsen):

(Talen er under udarbejdelse)

Kl. 22:24

Kim Edberg Andersen (NB):

(Talen er under udarbejdelse)

Kl. 22:25

Den fg. formand (Bjarne Laustsen):

(Talen er under udarbejdelse)

Kl. 22:25

Justitsministeren (Peter Hummelgaard):

(Talen er under udarbejdelse)

Kl. 22:26

Den fg. formand (Bjarne Laustsen):

(Talen er under udarbejdelse)

Kl. 22:26

Kim Edberg Andersen (NB):

(Talen er under udarbejdelse)

Kl. 22:26

Den fg. formand (Bjarne Laustsen):

(Talen er under udarbejdelse)

Kl. 22:26

Justitsministeren (Peter Hummelgaard):

(Talen er under udarbejdelse)

Kl. 22:27

Den fg. formand (Bjarne Laustsen):

(Talen er under udarbejdelse)

Kl. 22:27

Theresa Scavenius (UFG):

(Talen er under udarbejdelse)

Kl. 22:29

Den fg. formand (Bjarne Laustsen):

(Talen er under udarbejdelse)

Kl. 22:29

Justitsministeren (Peter Hummelgaard):

(Talen er under udarbejdelse)

Kl. 22:30

Den fg. formand (Bjarne Laustsen):

(Talen er under udarbejdelse)

Kl. 22:30

Theresa Scavenius (UFG):

(Talen er under udarbejdelse)

Kl. 22:31

Den fg. formand (Bjarne Laustsen):

(Talen er under udarbejdelse)

Kl. 22:31

Justitsministeren (Peter Hummelgaard):

(Talen er under udarbejdelse)

Kl. 22:31

Den fg. formand (Bjarne Laustsen):

(Talen er under udarbejdelse)

Kl. 22:31

Meddelelser fra formanden

Den fg. formand (Bjarne Laustsen):

(Talen er under udarbejdelse)

Mødet er hævet. (Kl. 22:32).


13. møde

Tirsdag den 17. januar 2023 kl. 13.00

Dagsorden

1) Redegørelse af statsministeren i henhold til Folketingets forretningsordens § 19, stk. 2.

Kl. 13:00

Meddelelser fra formanden

Formanden (Søren Gade):

Mødet er åbnet.

I dag er der følgende anmeldelser:

Mai Villadsen (EL), Lisbeth Bech-Nielsen (SF) og Samira Nawa (RV) m.fl.:

Beslutningsforslag nr. B 16 (Forslag til folketingsbeslutning om varig bevilling til Klimarådets understøttelse af klimaloven).

Søren Egge Rasmussen (EL), Samira Nawa (RV) og Theresa Scavenius (ALT) m.fl.:

Beslutningsforslag nr. B 17 (Forslag til folketingsbeslutning om at sætte gasledningen til Lolland-Falster i bero) .

Mette Thiesen (UFG), Jacob Mark (SF), Karina Adsbøl (DD), Helena Artmann Andresen (LA), Lise Bertelsen (KF), Mikkel Bjørn (NB) og Alex Ahrendtsen (DF):

Beslutningsforslag nr. B 18 (Forslag til folketingsbeslutning om at opdatere skolesikkerhedsberedskabsplanerne og udarbejde undervisningsforløb om Muhammedkrisen til brug i undervisningen i folkeskolen).

Jacob Mark (SF) og Karsten Hønge (SF):

Beslutningsforslag nr. B 19 (Forslag til folketingsbeslutning om en reform af folketingsmedlemmers og ministres vederlags- og pensionsvilkår).

Titlerne på de anmeldte sager vil fremgå af www.folketingstidende.dk (jf. ovenfor).

Medlemmer af Folketinget Søren Søndergaard (EL) og Karsten Hønge (SF) m.fl. har meddelt, at de ønsker at tage forespørgsel om at anlægge et annullationssøgsmål om EU-direktivet om mindstelønninger til beskæftigelsesministeren tilbage.

(Forespørgsel nr. F 1).

Forespørgslen er hermed bortfaldet.

Moderaternes folketingsgruppe har meddelt mig, at den med virkning fra den 12. januar 2023 har udpeget medlem af Folketinget Mohammad Rona som stedfortræder for statsrevisorerne for den resterende del af indeværende funktionsperiode i stedet for Lars Christian Lilleholt.

Den pågældende er herefter valgt.

Til Lønningsrådet har der været følgende udpegninger:

Dansk Folkepartis folketingsgruppe har den 22. december 2022 udpeget medlem af Folketinget Nick Zimmermann som medlem af Lønningsrådet i stedet for Bent Bøgsted.

Socialdemokratiets folketingsgruppe har den 22. december 2022 udpeget medlem af Folketinget Jens Joel som stedfortræder i Lønningsrådet i stedet for Troels Ravn.

Enhedslistens folketingsgruppe har den 10. januar 2023 udpeget medlem af Folketinget Victoria Velasquez som stedfortræder i Lønningsrådet i stedet for Henning Hyllested.

Venstres folketingsgruppe har den 13. januar 2023 udpeget medlemmer af Folketinget Torsten Schack Pedersen og Christoffer Aagaard Melson som medlemmer af Lønningsrådet i stedet for Troels Lund Poulsen og Hans Andersen.

Venstres folketingsgruppe har ligeledes den 13. januar 2023 udpeget medlemmer af Folketinget Hans Andersen og Morten Dahlin som stedfortrædere i Lønningsrådet i stedet for Thomas Danielsen og Torsten Schack Pedersen.

Alle de nævnte udpegede medlemmer og stedfortrædere er udpeget for den resterende del af indeværende funktionsperiode.

De pågældende er herefter valgt.

Det eneste punkt på dagsordenen er:

1) Redegørelse af statsministeren i henhold til Folketingets forretningsordens § 19, stk. 2.

Kl. 13:02

Formanden (Søren Gade):

Jeg vil nu give ordet til statsministeren, for at statsministeren kan give Folketinget en redegørelse for rigets almindelige stilling og de af regeringen påtænkte foranstaltninger, jævnfør Folketingets forretningsordens § 19, stk. 2.

Kl. 13:03

Statsministeren (Mette Frederiksen):

Da jeg stod her på talerstolen sidste år og holdt min åbningsredegørelse, takkede jeg en række kolleger for deres mangeårige indsats for folkestyret og for Danmark. I dag kan vi byde velkommen til hele 65 nyvalgte medlemmer af Folketinget. Tillykke til alle jer, der er valgt ind første gang, og til alle jer, der har opnået genvalg.

Danmarks Riges Grundlov er blandt de ældste forfatninger i verden. Vi var et af de første lande til at indføre almindelig stemmeret, og vi har gennem turbulente tider i verden og i Europa holdt fast i vores demokrati og vores folkestyre. Danmark er et lille land, men med megen tillid mellem mennesker, valgdeltagelsen er høj, og den danske befolkning er vidende, engageret og deltagende. Vi her i salen repræsenterer et fantastisk folk, et fantastisk land, og vi skal passe på vores dyrebare og velfungerende demokrati; det er vores fælles opgave.

Mit håb er, at den valgperiode, vi tager fat på nu, vil blive kendetegnet ved samarbejde og ved ordentlighed over for de mennesker, vores beslutninger vedrører, og over for hinanden som kolleger. Splittelse og polarisering er nemt, men et velfungerende samfund fordrer det modsatte. Derfor har vi 179 medlemmer en helt særlig opgave: hver dag at arbejde for det fælles bedste for den befolkning, vi har fået det kæmpe privilegium og ansvar at repræsentere. Jeg glæder mig til samarbejdet, både om det nære og om alt det, der sker i verden omkring os.

Vi lever i en tid præget af stor uforudsigelighed og mange udfordringer – først en pandemi, så en krig i Europa, energikrise, inflation, økonomisk usikkerhed – men også en tid med håb og vilje til at gå nye veje. Det afspejler sig i de regeringsforhandlinger, som vi afsluttede kort før jul. Alle Folketingets partier deltog i drøftelserne; de blev historisk lange, fordi vi var grundige, og fordi vi afsøgte alle muligheder for at bringe Danmark videre i et bredt politisk samarbejde. Jeg håber, der er en del partier her i salen, som kan finde nogle aftryk i regeringsgrundlaget, som blev resultatet af forhandlingerne.

Vi har sat nye klimamål, vel at mærke de mest ambitiøse for Danmark nogen sinde. Med et stædigt fokus på at realisere de klimamål, vi har sat, og med de nye for øje vil vi bane vejen for en hurtigere grøn omstilling. Fjernvarme og varmepumper skal nå flere danske hjem, og vi skal udbygge vores globale grønne førerposition, skabe grøn vækst for vores virksomheder. Når det gælder velfærden, skal pengene selvfølgelig følge med, når der heldigvis bliver både flere børn og flere ældre. Vi skal holde fast i en stram udlændingepolitik. At have styr på antallet af mennesker, der kommer hertil, er afgørende, både for Danmarks sammenhængskraft og for, at integrationen lykkes, men de stramme regler medfører en gang imellem nogle udfordringer for mennesker, der ønsker at arbejde og bidrage til Danmark. Dem vil vi søge at løse.

I de kommende år ønsker vi at investere i hinanden, i velfærd, i uddannelse, i sundhed og psykiatri, i forsvaret og vores fælles sikkerhed og tryghed. Fælles for de initiativer, jeg nævner her, er, at de er forbundet med store udgifter. Men forslagene til, hvordan vi skal finansiere dem, fornemmer jeg der ikke lige er så stor appetit på. Det er selvfølgelig, fordi det er svært, og fordi det kommer til at kræve nogle hårde prioriteringer. Men måske er sandheden også den, at det ofte er let at blive enige om at bruge penge og mindre let at beslutte, hvor pengene skal komme fra.

Den nye regering er født som et arbejdsfællesskab. Vi er tre forskellige partier med forskellige holdninger og historiske rødder. Vi ser ikke ens på alting og kommer næppe heller til det i fremtiden, men vi deler en fælles erkendelse af, at vi kun når i mål med de ambitioner, vi har for Danmark, hvis vi indgår i et forpligtende samarbejde om de løsninger og reformer, som faktisk også gør dem mulige. I min tale i dag vil jeg gerne invitere alle Folketingets partier indenfor i det samarbejde.

Kl. 13:07

Grundlaget for det danske velfærdssamfund er selvfølgelig en stærk og robust dansk økonomi. Det har vi i dag. Skiftende regeringer og skiftende flertal i Folketinget har igennem årtier ført en økonomisk politik, der har skabt sunde offentlige finanser, gode rammevilkår for erhvervslivet, vækst og lav offentlig gæld. Og kort tid efter de værste bølger af covid-19 opnåede vi den højeste – den højeste – beskæftigelse i Danmark nogen sinde. Med andre ord står vi godt rustet, men vi er også udfordret på den korte bane af den høje inflation. Vi ser heldigvis, at den er aftaget de seneste måneder, men den ligger på et fortsat højt niveau, og det kan mærkes i alle danske familier. Regeringen vil inden længe fremlægge et forslag til en ny inflationspakke, der målrettet og midlertidigt hjælper trængte danskere.

Samtidig med det her er vi udfordret af, at verdensøkonomien bremser op. Det kommer til at ramme en lille, åben økonomi som vores, for vi lever af at handle med de andre. Vi ser ind i et år, må vi forvente, hvor dansk økonomi vil tabe fart, væksten vil falde, og arbejdsløsheden desværre vil stige. Derfor skal vi føre en økonomisk politik, der både er ansvarlig og retfærdig, så vi kommer så skånsomt igennem som muligt. Og samtidig med det skal vi styrke vores økonomi strukturelt.

Om bare 7 år, i år 2030, vil der være 125.000 flere ældre på 70 år eller derover og 50.000 flere børn under 7 år. I har alle sammen hørt tallene igen og igen i den valgkamp, der netop er overstået. Jeg vil gerne gøre én ting helt klart: Det her handler ikke om at betragte samfundets ældste som en ældrebyrde – slet ikke. Tværtimod er det generationerne før os, der har bygget det danske samfund, og vi er jer dybt taknemlige. Men det er samtidig vores opgave at sikre, at der så faktisk er en værdig ældrepleje, når livets efterår melder sin ankomst. For der kommer flere ældre med behov for pleje og omsorg, der kommer flere patienter på sygehusene, der kommer flere børn i vuggestuer, børnehaver, dagpleje og skoler, mens andelen af os, der er i beskæftigelse, vil falde. Det har den konsekvens, at det økonomiske råderum til nye prioriteter, nye opgaver er begrænset, mens mængden af initiativer, vi skal i mål med – initiativer, der koster penge – er stor.

Tillad mig at give bare et par eksempler. »At lade pengene følge med« er sådan et begreb, vi bruger på Christiansborg. Der kommer flere ældre, der kommer flere børn. Så skal der ansættes flere medarbejdere; der skal bruges flere penge på de samme mennesker og flere til. Det alene vil koste 21 mia. kr. frem mod år 2030. Hvis vi skal indføre bedre løn- og arbejdsvilkår i velfærdssamfundet, vil det koste 3 mia. kr. i år 2030. En psykiatriplan vil koste yderligere 3 mia. kr. i år 2030. Det er bare nogle få nedslag. Læg dertil beslutningen om, at Danmark selvfølgelig skal levere det bidrag, vi har lovet vores allierede i NATO. Regeringen ønsker at fremrykke forsvarsudgifterne, så vi i år 2030 når op på de 2 pct. af bnp, som der i øvrigt er et bredt flertal for her i salen. Det er 20 mia. kr. mere til forsvar og sikkerhed i 2030.

Uden nye kilder til finansiering går det her regnestykke ganske enkelt ikke op. Det tror jeg alle kan høre. Nogle vil sige: I kan bare hæve skatterne. Andre vil sige: I kan bare skære ned på velfærdssamfundet. Men ingen af de to veje vil jo gøre Danmark stærkere, og det vil ikke føre noget udvikling med sig. Lad os derfor tænke større. Vores ønske er reformer. Vi gør tingene på en ny måde, men vi har også modet til at vælge til for at vælge noget andet fra, og vi bliver alle sammen nødt til at bidrage noget mere. For den barske sandhed er, at der ikke findes nogen nemme løsninger.

Tillad mig derfor at være lidt direkte: Hvis ikke vi reformerer, hvis ikke vi prioriterer, og hvis ikke vi får endnu flere danskere i arbejde, må vi slække på de ambitioner, vi har for vores samfund. Og hvem ønsker egentlig det? Så må vi slække på ambitionerne, hvad enten det er klima, velfærd, den enkelte danskers økonomi eller de nødvendige investeringer i vores sikkerhed og internationale alliancer. Så enkelt er det, og så svært er det.

Kl. 13:13

Vi kan jo stille os selv nogle spørgsmål her i salen: Er vi selv tilfredse med det velfærdssamfund, vi i dag tilbyder danskerne? Er der værdighed nok i ældreplejen? Er der værdighed nok i de rammer, vi giver alle familier med et barn med handicap? Skal vi stille os tilfredse med, at hver tiende elev ikke gennemfører folkeskolens afgangseksamen? Er det godt nok, når en ung mand med kræft forsøges sendt i aktivering, kort tid før han desværre dør af sin sygdom? Er det godt nok? Er det godt nok, at vi – i et samfund, hvis fornemste opgave er at sikre social mobilitet – stadig i stort omfang reproducerer sociale problemer fra én generation til den næste? Er vi helt sikre på – os, der er her – at vi kommer til at levere en jordklode videre til vores børn og børnebørn, der er i bedre stand end den, vi selv overtog? Og hvad er vores svar fra dansk side, hvis de sikkerhedspolitiske trusler, vi står over for, ikke falder bort, men måske snarere er et nyt vilkår?

Jeg kan svare på egne og på regeringens vegne: Danmark er et fantastisk land, måske verdens bedste, og meget er godt, solidt og i øvrigt bedre end de fleste andre steder. Men kan vi nå længere? Kan vi give endnu flere børn endnu flere muligheder? Kan vi skabe et samfund med endnu mere frihed – et, der er grønnere, et, der er stærkere? Svaret er ja, men svaret er også, at det ikke kommer af sig selv. Og nej, os, der sidder her, er ganske enkelt ikke tilfredse med de resultater, vi i dag leverer fra Christiansborg.

Skal vi lykkes med alt det, vi gerne vil med vores land og for vores land, er der brug for reformer. Lad mig starte med velfærd. Det danske velfærdssamfund, som mange af os sætter højt, hører til de bedste i verden, men der er i den grad også plads til forbedring, forandring. Der er behov for højere ambitioner på vegne af dem, der har det sværest, behov for nye mål, konkrete resultater for danskerne.

Vi kender allerede problemerne til hudløshed: bureaukratiet, papirarbejdet og detailstyringen, der æder sig ind på hverdagen på plejehjemmet, i skolen og på sygehuset, som koster dyrebar tid og arbejdsglæde, og som går ud over nærværet og omsorgen for de mennesker, som det hele handler om, nemlig de ældre, vores børn og patienterne. Den går ikke længere. Derfor har regeringen sat sig for at gennemføre den mest omfattende frisættelse af den offentlige sektor i velfærdssamfundets historie. Børnehaver, skoler og plejehjem skal forvaltes af borgerne, ikke af bureaukratiet. Og ledere og medarbejdere skal mødes med tillid, så de kan bruge deres faglighed til selv at træffe beslutninger.

Mennesker er forskellige. Vi har forskellige ønsker, og vi har forskellige behov. Derfor skal vi styrke det frie valg, og vi skal styrke samarbejdet mellem det offentlige og det private, så der bliver skabt en større ligestilling og mere konkurrence mellem leverandører og mulighed for helt nye partnerskaber, og så hver enkelt borger får flere muligheder for at vælge den service og den velfærd, man gerne vil. Medborgerskab og langt mere lokal frihed, ansvar og engagement er det, der skal kendetegne fremtidens velfærd. Med andre ord vil vi gøre, hvad vi kan, for at gøre velfærdsstaten til et velfærdssamfund.

Frisættelsen af vores velfærd er det ene af de i alt otte reformspor, som regeringen har sat sig for at gennemføre. Jeg vil ikke gennemgå dem alle sammen i dag, men slå ned på et par af de mest centrale. Vi skal styrke dansk økonomi strukturelt. Flere skal i arbejde, og alle skal bidrage mere. Vi har sat os det mål at øge den strukturelle beskæftigelse med 45.000 personer i 2030.

Vi foreslår som det første, at vi skal arbejde en dag mere om året ved at afskaffe en helligdag. Vi vil også gennemføre en skattereform, der letter skatten for mennesker i arbejde. Vi foreslår at forhøje beskæftigelsesfradraget, sænke topskatten for indkomster op til 750.000 kr. og indføre en særlig skat på meget høje indkomster. Skattereformen vil gøre det mere attraktivt for den enkelte borger at arbejde og yde en ekstra indsats.

For det enkelte menneske handler det at have et arbejde jo ikke kun om kroner og øre. Det handler også om værdighed, stolthed, fællesskab, ja, og om frihed. Selvfølgelig – selvfølgelig – skal det altid kunne betale sig at arbejde. Derfor vil vi indføre et særlig forhøjet beskæftigelsesfradrag for enlige forsørgere. At være enlig mor eller far med tre børn og samtidig passe et arbejde kan godt være et sværere liv end så mange andres. Den indsats og de livsomstændigheder vil vi gerne honorere særligt.

Kl. 13:18

De mange, der i dag arbejder deltid, skal have bedre mulighed for at gå på fuldtid, sygefraværet skal nedbringes, og samtidig skal vi bane vejen for, at flere af dem, der i dag stadig væk står uden for arbejdsmarkedet, kommer i gang med at arbejde. Det gælder ikke mindst kvinder med indvandrerbaggrund. De skal i job, og de skal tage del i fællesskabet sammen med os andre. Der kommer nu en egentlig arbejdspligt. Det skulle vi have indført i Danmark for mange år siden. Det er godt for kvinderne, det er godt for samfundsøkonomien, det er godt for børnene, og det er godt for ligestillingen mellem kønnene.

Regeringen vil finde nye veje og løsninger, der reelt kan hjælpe de knap 45.000 unge, der i dag starter deres ungdom og deres voksenliv på et alt for skrøbeligt grundlag, fordi de hverken er i gang med uddannelse eller job. Når flere danskere kommer i arbejde, vil det styrke vores økonomi, vores virksomheder og vores velfærd, men mindst lige så vigtigt er det, at det vil løfte tilværelsen og livskvaliteten for rigtig mange mennesker. Det at have et arbejde, hvis man overhovedet kan, og gøre nytte og bidrage er og bliver en af de vigtigste værdier i vores samfund. Alle kan ikke arbejde, det ved vi godt. Jer, der er ramt af sygdom, lever med et meget alvorligt handicap eller måske bare har mistet fodfæstet i tilværelsen for en stund, skal mærke, at velfærdssamfundet griber jer. Det samme gælder jer, der allerede har bidraget igennem et langt arbejdsliv.

Vi skal have flere i arbejde, men arbejdspladser kommer ikke af sig selv. De skabes af et stærkt og konkurrencedygtigt dansk erhvervsliv. Når det går godt for erhvervslivet, går det godt for beskæftigelsen, og så går det godt for Danmark. Derfor vil regeringen arbejde for bedre vækstbetingelser for danske virksomheder. På mange måder går danske virksomheder forrest i verden: inden for energi, grønne løsninger, søfart, digitalisering, life science og fødevarer – for nu bare at nævne nogle af eksemplerne.

Det er styrkepositioner, vi skal værne om, og som vi skal udbygge, både når det gælder de store virksomheder, men også når det gælder de mange små og mellemstore virksomheder, der i dag på mange måder er rygraden i dansk erhvervsliv. De helt unge og friske, iværksætterne, kan jo blive morgendagens kæmper. Det kræver et skarpt og vedholdende fokus på rammevilkår. Vi skal sikre bedre adgang til udenlandsk arbejdskraft, selvfølgelig på ordnede vilkår, og regeringen vil fremme iværksætteri og fremlægge en iværksætterstrategi, der skal gøre det mere attraktivt at være iværksætter uanset køn og lettere at tiltrække kapital.

Det danske uddannelsessystem er en fantastisk succeshistorie. Generation for generation er vi blevet bedre uddannet. Uddannelse skaber muligheder for den enkelte og en stærkere fremtid for os alle. For regeringen er reformer på uddannelsesområdet afgørende, for der er mange udfordringer at tage hånd om: at vi taber for mange børn allerede i folkeskolen, måske fordi det boglige fylder for meget og det praktiske for lidt; at vi uddanner for få faglærte; at for få søger mod velfærdsuddannelserne; at uddannelse i alt for vidt omfang er noget, man tager i ungdommen, mens for få uddanner sig senere i livet; og at for mange slet ikke uddanner sig, måske på grund af de nederlag, de oplevede tidligt i livet.

I dag er det hver fjerde ung, der ventes at tage en uddannelse på universitetet; i 1990 var det hver tiende. Og det arbejdsmarked og de krav, de nyuddannede mødes af, har forandret sig drastisk, men er indretningen af universiteterne fulgt med? Det vil vi gerne diskutere. Universitetet er i dag en hovedvej for mange unge, der bagefter finder job i private virksomheder. Her er det ikke nødvendigvis 5 år i et auditorium, der er det bedste redskab til at klæde de unge på. Der skal være en tættere kobling til erhvervslivet, der skal være bedre mulighed for efteruddannelse og vekselvirkning mellem uddannelse og job igennem arbejdslivet. Derfor foreslår regeringen at oprette nye 1-årige kandidatuddannelser med mere undervisning og vejledning, et tydeligere arbejdsmarkedssigte og bedre mulighed for at videreuddanne sig gennem livet.

Kl. 13:22

Verden omkring os står ikke stille, og derfor skal vi turde at forandre. Det gælder også sundhedsvæsenet, for også her er der brug for forandringer. Det vil jeg gerne tillade mig at knytte lidt flere ord til i dag. Den fri og lige adgang til sundhed er en af de bærende søjler i vores velfærdssamfund. Det er, når vi bliver syge og allermest sårbare, at vi for alvor har brug for et velfærdssamfund, der griber os. Flere sygdomme skal forebygges. Rammes vi af alvorlig sygdom, skal behandlingen foregå hurtigt og effektivt. Borgere med kroniske sygdomme skal have et tilbud, så hverdagen ikke bliver unødvendig besværlig. Og i de sværeste situationer skal der være et stærkt sundhedsvæsen, hvor der er tid nok til tryghed, omsorg, behandling og opfølgning – høj specialisering i de tilfælde, hvor det er det, der er påkrævet, og nærhed i de fleste andre.

Det danske sundhedsvæsen er på mange måder rigtig godt. Vi har fantastisk mange dygtige og dedikerede medarbejdere og høj faglighed, og vi er gennem årene blevet markant bedre til at diagnosticere og behandle en lang række sygdomme. Men der er helt åbenbart nogle store og akutte problemer. Siden sommeren 2021 er der oparbejdet et betydeligt behandlingsefterslæb på sygehusene. Det er svært at fastholde og rekruttere medarbejdere i sundhedsvæsenet, ventelisterne er for lange, og alt for mange venter for længe på behandling og operation på sygehuset. Og patienter, som kommer akut på sygehus, oplever nogle steder ventetid og travlhed. Samtidig er vi udfordret af, at selv om læger og sygeplejersker og andre dygtige medarbejdere på sygehusene løber stærkt, fra patient til patient, fra undersøgelse til undersøgelse eller fra operation til operation, så kan det ikke alle steder lade sig gøre at nå det hele – presset er for stort.

Det vil regeringen gøre noget ved. Vi prioriterer 2 mia. kr. nu til at få ventelisterne ned og lette presset på akutmodtagelserne. Men det her handler ikke kun om kroner og øre – det er mere komplekst. Der er mangel på mange medarbejdere, især sygeplejersker. Der er dalende produktivitet på sygehusene, på trods af at der de sidste år er blevet tilført betydelige ressourcer til regionerne for at løse problemerne. Sammen med regionerne skal vi aftale en akutplan. Forhandlingerne er gået i gang; løn vil spille en rolle, men andre ting skal også i spil. Kan vi frigøre medarbejdernes, sygeplejerskernes tid, så han eller hun i stedet for at udfylde skemaer i højere grad bruger tiden der, hvor det har størst værdi for patienten? Det kan være at tage blodtryk, sætte et kateter op, tale med en bekymret pårørende – alt det, der virkelig tæller. Og kan vi gennem et stærkere samarbejde på tværs af sygehuse, regioner og private aktører organisere tingene på en anden måde? Vi skal ikke bare gøre én ting, men sætte mange tiltag i gang, og vi skal følge dem tæt.

Alligevel må vi erkende, at det bliver et langt, sejt træk. Det kan tage flere år, for også på den lange bane er sundhedsvæsenet udfordret, bl.a. af nogle store geografiske forskelle. I nogle af de tyndtbefolkede dele af landet – der, hvor jeg selv kommer fra – er der for få læger og især mangel på speciallæger. Til gengæld er der i mange af de her områder både en stor andel af borgere med kroniske sygdomme og ældre med behov for behandling. Det betyder, at mange patienter og mennesker med kroniske sygdomme ikke nødvendigvis får den behandling, som bedst tager hånd om deres sygdom. Diabetikere, kol-patienter kender det godt – de skal selv navigere rundt i sundhedsvæsenet. Det stiller nogle store krav til patienterne og de pårørende, og det skaber ulighed i sundhed.

Vi er med andre ord ikke gode nok til at tage hånd om dem, der har allermest brug for det. Det må vi kunne gøre bedre og ikke kun lidt bedre. Der skal være flere læger, sygeplejersker, sosu'er og andet sundhedspersonale, og de skal tættere på patienten. Og der skal være en større sammenhæng mellem, hvad den ene hånd gør, og hvad den anden hånd gør. F.eks. går det ofte galt, når en ældre patient udskrives – måske er det ikke koordineret med hjemmesygeplejen, og så kan det være den direkte vej til en unødvendig genindlæggelse. Det er ikke helt rimeligt over for vores ældre medborgere, og det tager i øvrigt ressourcer ud af et system, der i forvejen er presset. Der bør være nogen, der griber dig, når du bliver udskrevet fra et sygehus – selvfølgelig. Et andet eksempel: I dag er der mange ældre og svækkede borgere, som oplever hyppige og korte akutindlæggelser; man kalder dem svingdørspatienter. Men det er forvirrende, og det er utrygt. Ambulancen skal selvfølgelig køre, og sygehuset skal selvfølgelig tage imod, hvis det er akut – det siger sig selv. Men tænk nu, hvis sygehuset kunne række helt ud i borgerens hjem og spare en indlæggelse. Og tænk, hvis det sundhedspersonale, som er tæt på borgeren, var klædt på til at tage endnu flere ting i opløbet. Vi må tænke nyt, organisere sundhedsvæsenet på en ny måde hele vejen rundt.

Kl. 13:28

I dag kender vi ikke alle svarene. Derfor vil regeringen nedsætte en strukturkommission, for selv om det haster med at gøre vores sundhedsvæsen både bedre og mere robust, så er der også brug for, at vi tænker os om, går grundigt til værks, inddrager erfaringer og viden fra både patienter, pårørende, eksperter og medarbejdere. Vil det tage tid? Ja, men det er en tid, jeg tror vil være givet godt ud, for vi skal gøre det ordentligt.

Sundhed handler selvfølgelig ikke kun om kroppen, men også om psyken, og vi har i dag en særlig udfordring i vores behandling af mennesker med psykiske lidelser. Flere og flere søger hjælp i psykiatrien, får ondt i sindet, især blandt børn og unge. Det kan være helt ubærligt for dem, der bliver ramt, og for den far eller mor eller partner, der står magtesløs ved siden af. Her har vi altså som samfund svigtet. Vi har ikke givet den nødvendige hjælp. Det skal vi rette op på, og det ønsker regeringen.

Vi vil give et markant løft til psykiatrien på 3 mia. kr. oven i det, der allerede er aftalt, i 2030. Pengene skal gå til bedre forebyggelse, flere sengepladser, mere indhold i de dage, hvor patienten er indlagt, mere personale og mere forskning. Det vil forhåbentlig betyde en anden psykiatri end den, vi kender i dag, og en psykiatri, hvor vi langt om længe ligestiller fysiske og psykiske lidelser. Målet med det arbejde, vi nu sætter i gang, er et grundlæggende stærkere og bedre sundhedsvæsen for alle danskere i hele landet, og uanset om det gælder det fysiske eller det psykiske.

Ambitiøse mål sætter vi selvfølgelig også, når det gælder klimaet, for ligegyldigt hvordan vi vender og drejer det, så er det vor tids største udfordring. Kampen mod klimaforandringerne er ikke noget, man kan vælge til eller fra. Det er en bunden opgave for Folketinget og for regeringen. Med regeringsgrundlaget har vi sat os det mål, at Danmark skal være helt klimaneutralt i 2045, og bare 5 år senere, i 2050, skal vi optage mere CO2, end vi selv udleder. Grøn omstilling er nu en af de grundpiller, vi bygger vores samfund på – arbejdspladser, eksport, det, som vores børn og børnebørn skal leve af i fremtiden.

Klimamålene er selvfølgelig vigtige, men det vigtigste her og nu er ikke nye klimamål. Det er at komme i mål– kort sagt at få alt det, vi allerede har aftalt på tværs af partierne her i salen, gjort til virkelighed. Derfor vil regeringen i den valgperiode, vi går i gang med nu, have fokus på noget, der kan lyde kedeligt, men som måske er det allervigtigste, nemlig implementering.

Vi vil indføre en CO2-afgift i landbruget, der skal bane vejen for en grøn omstilling af Danmarks fødevareproduktion. Danske landmænd er allerede blandt verdens bedste til at producere fødevarer af høj kvalitet på en mere miljø- og klimavenlig måde end i mange andre lande. Men nu tager vi de næste skridt – ansvarligt, bæredygtigt og uden bare at skubbe problemer og arbejdspladser ud af landet. Vi skal udvikle dansk landbrug, ikke afvikle det.

Regeringen vil også indføre en naturlov, hvor vi beskytter naturen, planter og dyr, og giver en trængt natur mere plads i vores samfund igen. Vi skal beskytte grundvandet, etablere ny skov – faktisk så meget ny skov, at vores forslag er, at det er et areal svarende til to gange Lollands størrelse. Det skylder vi hinanden, og det skylder vi generationerne efter os.

Om kun en måned er det et år siden, at Putin invaderede Ukraine. Krigen var et skelsættende brud med alt det, vi troede var givet: at freden og friheden var kommet for at blive i Europa, og at historien kun kan gå fremad. Det ser vi nu var en illusion. Regeringen vil i den kommende periode udarbejde en ny udenrigspolitisk strategi for, hvordan vi skal varetage landets sikkerhedspolitiske, værdipolitiske og økonomiske interesser i verden. Danmark og hele rigsfællesskabet har taget hul på en ny udenrigspolitisk epoke. Det kommer til at kræve meget af os alle sammen. Tak til de nordatlantiske mandater for det gode samarbejde under forhandlingerne om en ny regering.

Kl. 13:33

Vi deler ambitionen om at udvikle fællesskabet mellem vores tre lande i alle aspekter af samarbejdet, både på områder, der er overtaget, og på områder, som Danmark varetager for hele riget – ligeværdigt, tillidsfuldt og med respekt for hvert lands selvstændige identitet, kultur og sprog, men hvor vi alligevel finder fælles løsninger og i øvrigt sammen ruster os til de udfordringer og forandringer, vi møder. Med Udenrigs-, Sikkerheds- og Forsvarspolitisk Kontaktudvalg rykker vi tættere sammen. Det er der brug for i en truende tid, hvor truende kræfter står lige uden for vores dør.

Rykker sammen, det gør vi også i Europa. Sidste år meldte Danmark sig helhjertet ind i det europæiske samarbejde om forsvar og sikkerhed. Det er godt for os og for resten af Europa. Og transatlantisk: Vi skal bidrage mere til NATO, vi skal løfte mere selv. Regeringen ønsker at fremrykke vores investeringer i forsvar og sikkerhed, så vi i år 2030 kommer op på de 2 pct. af bnp, som der er brug for, og som vi har lovet vores allierede. Stillet over for krigens rædsler findes der ingen mellemvej. Ukraine skal igen være frit, og vi andre skal kunne forsvare os selv og vores allierede. Det er med det udgangspunkt, at vi inden længe tager fat på arbejdet med et nyt forsvarsforlig. Dansk forsvarspolitik har i årtier været kendetegnet ved et bredt samarbejde. Det er mit håb, at vi kan fortsætte den stærke tradition; at vi kan vise danskerne, at vi på tværs af politiske skel er enige og fælles om løsningerne og selvfølgelig også om finansieringen. Vi står over for det største løft af dansk forsvar nogen sinde. Det kræver nogle svære prioriteringer, og det kræver, at vi alle sammen i Danmark bidrager.

At være folkevalgt i Danmark er et fantastisk privilegie og et stort ansvar. Vi skal have Danmark godt igennem svære tider. Vi skal styrke fundamentet under vores velfærdssamfund, vi skal forbedre sundhedsvæsenet, vores uddannelser, styrke vores forsvar og sikkerhed, skabe mere frihed og flere muligheder for mange flere mennesker og gøre vores lille dejlige land endnu stærkere, endnu grønnere og endnu mere trygt. Alt det kan vi kun, hvis vi er ambitiøse, åbne, nysgerrige og ansvarlige. Som ny regering vil vi holde hinanden op på, at de automatreaktioner, der lidt for ofte præger den politiske debat, erstattes af både eftertænksomhed og mod til at mødes om de reelle løsninger. Det er mit håb, at vi her i Folketinget kan finde sammen i et bredt og forpligtende samarbejde, der bringer Danmark videre. Der er meget, vi skal nå, og vi glæder os til samarbejdet.

Kl. 13:36

Formanden (Søren Gade):

Tak til statsministeren.

Redegørelsen vil som bekendt komme til debat på torsdag, den 19. januar 2023, kl. 9.00.

Kl. 13:36

Meddelelser fra formanden

Formanden (Søren Gade):

Der er ikke mere at foretage i dette møde.

Folketingets næste møde afholdes i morgen, onsdag den 18. januar 2023, kl. 13.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 13:36).


1. møde

Tirsdag den 15. november 2022 kl. 12.00

Dagsorden

1) Valg af midlertidig formand.

2) Nedsættelse af et foreløbigt udvalg på 21 medlemmer til prøvelse af valgene.

Kl. 12:01

Aldersformanden (Pia Kjærsgaard):

Mødet er åbnet.

Jeg vil gerne byde rigtig hjertelig velkommen og sige tillykke til de nyvalgte og genvalgte. 65 nyvalgte er blevet valgt til Folketinget. Det er en rekord, og et særligt tillykke derfor også til jer!

Men jeg vil ikke kun sige tillykke. Jeg vil også sige tak – tak, fordi I har stillet jer til rådighed for det danske folkestyre. Det samme vil jeg sige til de mange kandidater, som ikke blev valgt, ikke mindst de mange, der ikke opnåede genvalg, men egentlig gerne ville være fortsat. Tak for jeres indsats her i Folketinget, tak, fordi I har kæmpet, tak, fordi I tror på vores folkestyre og vores demokrati. Vi ved, og jeg ved, hvad det vil sige at være i valgkamp, hvad det vil sige at sove med støvlerne på, at rykke ud til møder tidligt og sent, at være til rådighed døgnet rundt. Der skal noget råstyrke til!

Ifølge grundlovens § 35 skal Folketinget indkaldes senest den 12. søgnedag efter valgdagen kl. 12 middag, og det er jo i dag. Og straks efter prøvelsen af mandaterne skal Folketinget sættes ved valg af formand og næstformænd. Det er dermed ikke regeringen, men Folketinget selv, der vælger formand og Præsidium, ligesom det er Folketinget selv, der ifølge § 33 afgør gyldigheden af medlemmernes valg. Sådan er det, fordi grundlovsfædrene ville beskytte Folketinget mod enhver påvirkning fra regeringen og regeringsdannelsen, og det er rigtig sundt.

I medfør af grundlovens § 36 siger forretningsordenens § 1, hvad vi skal gøre, og jeg citerer: 

I Folketingets første møde efter nyvalg vælges under forsæde af aldersformanden en midlertidig formand til at lede Tingets forhandlinger, indtil den almindelige prøvelse af valgene nu har fundet sted.

Og aldersformanden er som sådan ikke den ældste, men det længst siddende medlem, som også åbner mødet, når Folketinget mødes igen ved folketingsårets begyndelse den første tirsdag i oktober, hvor Folketinget igen skal sættes. Og ja, i mit tilfælde er der ikke kun tale om en aldersformand i anciennitet, men også det folketingsmedlem med den højeste alder – »to i én« – og jeg er faktisk ret stolt af begge dele.

Jeg vil gerne knytte et par bemærkninger til posten som Folketingets formand. Jeg havde selv den store ære at være formand for Folketinget i valgperioden fra 2015 til 2019. Det var virkelig et privilegium, og det gav indblik i rigtig mange ting om dette hus, slot, parlament, som jeg ikke selv havde tænkt over tidligere: først og fremmest den kæmpestore indsats, som hver dag leveres af Folketingets mange dygtige ansatte. Det er dem, der får vores hverdag til at glide. De er servicemindede, og de skaber nogle fantastiske rammer for vores folkestyre, og de er gode og venlige kolleger.

Men det gav også et indblik i rammerne for selve vores demokrati: omgangstonen i Folketinget; at vi hver især har et godt arbejdsmiljø; at hele Folketinget, alle medlemmer, bliver taget alvorligt, og at de får den hjælp, de har behov for; og at hele Folketinget sikres adgang til informationer fra regeringen og dens ministre; kort sagt, at demokratiets maskinrum fungerer og er velsmurt!

Det første punkt på dagsordenen er:

1) Valg af midlertidig formand.

Kl. 12:05

Aldersformanden (Pia Kjærsgaard):

Til valget som midlertidig formand har Socialdemokratiet, Venstre, Moderaterne, Socialistisk Folkeparti, Danmarksdemokraterne, Liberal Alliance, Det Konservative Folkeparti, Radikale Venstre, Nye Borgerlige, Dansk Folkeparti, Siumut, Inuit Ataqatigiit, Sambandsflokkurin, Javnaðarflokkurin og Mette Thiesen (UFG) indstillet Søren Gade. Hvis ingen begærer afstemning, vil jeg betragte indstillingen som vedtaget.

Den er vedtaget.

Jeg beder den midlertidige formand om at komme herop og indtage sin formandsstol.

Kl. 12:06

Den midlertidige formand (Søren Gade):

Jeg takker for valget til midlertidig formand og byder alle velkommen til arbejdet her i Tinget.

Det sidste punkt på dagsordenen er:

2) Nedsættelse af et foreløbigt udvalg på 21 medlemmer til prøvelse af valgene.

Kl. 12:07

Den midlertidige formand (Søren Gade):

Til medlemmer af et foreløbigt udvalg på 21 medlemmer til prøvelse af valgene har grupperne indgivet følgende indstillinger:

Valgt blev :

1 Benny Engelbrecht (S)

2 Annette Lind (S)

3 Jens Joel (S)

4 Mette Gjerskov (S)

5 Kasper Sand Kjær (S)

6 Anne Paulin (S)

7 Malte Larsen (S)

8 Kirsten Normann Andersen (SF)

9 Karina Lorentzen Dehnhardt (SF)

10 Jette Gottlieb (EL)

11 Christian Friis Bach (RV)

12 Peter Juel-Jensen (V)

13 Preben Bang Henriksen (V)

14 Jan E. Jørgensen (V)

15 Hans Kristian Skibby (DD)

16 Kenneth Fredslund Petersen (DD)

17 Ole Birk Olesen (LA)

18 Mai Mercado (KF)

19 Peter Seier Christensen (NB)

20 Pia Kjærsgaard (DF)

21 Kristian Klarskov (M)

Navnene på de valgte vil blive optaget på Folketingets hjemmeside og på www.folketingstidende.dk (jf. ovenfor).

Fra Indenrigs- og Boligministeriet har jeg modtaget materiale i anledning af det afholdte folketingsvalg. Materialet vil blive tilstillet det netop nedsatte Udvalg til Prøvelse af Valgene.

Kl. 12:08

Meddelelser fra formanden

Den midlertidige formand (Søren Gade):

Der er ikke mere at foretage i dette møde.

Folketingets næste møde afholdes i morgen, onsdag den 16. november 2022, kl. 13.00.

Jeg henviser til den dagsorden, der vil fremgå af Folketingets hjemmeside.

Kl. 12:08

Skriftlige meddelelser fra formanden

Fra statsministeren har jeg modtaget følgende skrivelse af 9. oktober 2022:

»Folketingets formand

Herved skal jeg meddele, at det ved Åbent Brev i tillæg til det Åbne Brev af 5. oktober 2022 om udskrivning af nyvalg til Folketinget er bestemt, at det for så vidt angår valget på Færøerne overlades til rigsombudsmanden på Færøerne at fastsætte valgdagen.

Jeg vedlægger det originale Åbne Brev.

Sign.: Mette Frederiksen

/Carsten Madsen

»VI MARGRETHE DEN ANDEN, af Guds Nåde Danmarks Dronning, gør vitterligt:

I tillæg til det Åbne Brev af 5. oktober 2022 angående udskrivning af nyvalg til Folketinget bestemmer Vi herved, at det for så vidt angår valget på Færøerne overlades til rigsombudsmanden på Færøerne at fastsætte valgdagen.

Givet på Fredensborg Slot, den 9. oktober 2022

Under Vor Kongelige Hånd og Segl

Sign.: Margrethe R.

/Mette Frederiksen«« 

Fra statsministeren har jeg modtaget følgende skrivelse af 2. november 2022:

»Folketingets formand

Jeg har i dag til Hendes Majestæt Dronningen på mine kollegers og egne vegne indgivet det nuværende ministeriums afskedsbegæring, som Hendes Majestæt Dronningen har modtaget.

I henhold til Grundlovens § 15 fungerer ministeriet, indtil et nyt ministerium er udnævnt.

Jeg tillader mig at anmode formanden om at underrette Folketinget herom.

Sign.: Mette Frederiksen

/Carsten Madsen«

Mødet er hævet. (Kl. 12:08).


24. møde

Onsdag den 8. februar 2023 kl. 13.00

Dagsorden

1) Besvarelse af oversendte spørgsmål til ministrene (spørgetid).

1) Til justitsministeren af:

Rosa Lund (EL)

Mener ministeren, at der er et demokratisk problem i, at partierne bag den nye flertalsregering samtidig udgør flertallet i Udvalget vedrørende Efterretningstjenesterne, henset til at det er det eneste sted, hvor den lovgivende magt kan føre kontrol med den udøvende magt på lige netop efterretningsområdet?

(Spm. nr. S 152 (omtrykt). Medspørger: Peder Hvelplund (EL)).

2) Til justitsministeren af:

Mette Thiesen (DF)

Vil ministeren udtrykke sin holdning til den brutale voldtægtssag på kollegiet Basecamp på Amager, herunder at fejl på fejl fra politiets og kriminalforsorgens side gjorde det muligt for en dømt kriminel at stikke af fra afsoning og gennemføre både røveri og dobbelt voldtægt?

(Spm. nr. S 182. Medspørger: Mikkel Bjørn (DF)).

3) Til justitsministeren af:

Mette Thiesen (DF)

Vil ministeren tilkendegive, hvad ministeren synes om, at internationale forpligtelser og tildeling af indfødsret angiveligt forhindrer anklagemyndigheden i at nedlægge påstand om udvisning i den brutale voldtægtssag på kollegiet Basecamp på Amager?

(Spm. nr. S 184. Medspørger: Mikkel Bjørn (DF)).

4) Til justitsministeren af:

Sólbjørg Jakobsen (LA)

Er ministeren tilfreds med processen for ansættelsen af den danske dommer ved Den Europæiske Menneskerettighedsdomstol, som førte til, at en kvinde blev valgt som ny dommer ved Den Europæiske Menneskerettighedsdomstol, på trods af at hun ikke stod på den oprindelige kandidatliste, som Danmark sendte til generalsekretæren for Europarådet?

(Spm. nr. S 215, skr. begr. (omtrykt)).

5) Til kulturministeren af:

Peter Kofod (DF)

Vil ministeren tilkendegive, hvad ministeren mener om den lukkethed, der ifølge flere medier præger Medieansvarsudvalgets arbejde?

(Spm. nr. S 217).

6) Til erhvervsministeren af:

Lisbeth Bech-Nielsen (SF)

Er ministeren enig med Frank Elderson, bestyrelsesmedlem i Den Europæiske Centralbank, i, at »naturen er det, som sikrer, at økonomien trives«, det vil sige, at naturen er et fundament for, at vi kan have en økonomi?

(Spm. nr. S 199, skr. begr.).

7) Til social- og boligministeren af:

Susie Jessen (DD)

Hvordan forholder ministeren sig til, at Køge Kommune har givet påbud om, at beboerne på Corona Camping skal fjerne sig fra campingpladsen senest den 15. februar 2023, men samtidig ifølge brev fra Social- og Sundhedsforvaltningen i Køge Kommune har givet afslag på at anvise en anden bolig til beboere på pladsen, og at beboerne dermed går ind i en fremtid som hjemløse?

(Spm. nr. S 214, skr. begr.).

8) Til beskæftigelsesministeren af:

Pia Kjærsgaard (DF)

Finder ministeren det rimeligt, at de mange pensionister, der havde regnet med, at modregning af egen arbejdsindtægt i folkepensionen blev fjernet pr. 1. januar 2023 som aftalt i reformpakken »Hurtigere i job, et stærkere arbejdsmarked, investeringer i fremtiden og innovative virksomheder«, holdes hen i uvished, fordi ministeren hverken vil bekræfte eller afkræfte, at regeringen vil fremsætte et lovforslag, der fjerner modregning af egen arbejdsindtægt i folkepensionen?

(Spm. nr. S 156 (omtrykt)).

9) Til beskæftigelsesministeren af:

Steffen Larsen (LA)

Mener ministeren, at mere udenlandsk arbejdskraft kan skade danske ledige i en situation med udpræget mangel på arbejdskraft?

(Spm. nr. S 212).

10) Til børne- og undervisningsministeren af:

Nick Zimmermann (DF)

Hvad er ministerens holdning til, at børn helt ned til 6-7-årsalderen i Københavns Kommune nu kan undervises af Normstormerne og dermed udsættes for holdninger såsom, at der er mange køn, der har menstruation, at børn ikke skal kalde deres bror eller deres søster for bror eller søster, men for »søsken«, og at nevøer og niecer skal kaldes »niøcer«?

(Spm. nr. S 176, skr. begr. (omtrykt)).

11) Til børne- og undervisningsministeren af:

Sólbjørg Jakobsen (LA)

Hvad mener ministeren om brug af seksualiserende undervisningsmateriale helt ned i indskolingen, sådan som bl.a. Normstormerne gerne vil udbrede det i København og Aarhus?

(Spm. nr. S 188, skr. begr.).

12) Til børne- og undervisningsministeren af:

Helene Liliendahl Brydensholt (ALT)

Hvordan mener ministeren at indførelsen af minimumsnormeringer er en løsning på udfordringerne med pædagogmangel, som ministeren peger på i en udtalelse til TV 2 den 28. januar 2023?

(Spm. nr. S 220).

13) Til udlændinge- og integrationsministeren af:

Pia Kjærsgaard (DF)

Er ministeren tilfreds med forløbet og udviklingen i forhold til regeringens planer om et udrejsecenter i Rwanda?

(Spm. nr. S 161 (omtrykt)).

14) Til udlændinge- og integrationsministeren af:

Peter Skaarup (DD)

Er ministeren enig i, at man har ført befolkningen bag lyset, når ministeren i september 2022 gav udtryk for, at ministeren havde en forventning om, at et dansk modtagecenter i Rwanda ville kunne være klar inden for 1 år, men nu siger, at ministeren tror, at et modtagecenter kan oprettes inden for de kommende 5 år?

(Spm. nr. S 177 (omtrykt). Medspørger: Susie Jessen (DD)).

15) Til udlændinge- og integrationsministeren af:

Susie Jessen (DD)

Vil ministeren svare på, hvorfor man har ændret holdning til, at syriske kvinder skal sendes tilbage til Syrien, når ministeren under valgkampen netop sagde, at kernen i dansk udlændingepolitik er, at flygtninge i Danmark er her midlertidigt, og at det gælder, uanset om man er ledig, i arbejde, under uddannelse eller pensioneret?

(Spm. nr. S 178. Medspørger: Peter Skaarup (DD)).

16) Til udlændinge- og integrationsministeren af:

Mikkel Bjørn (DF)

Hvad mener ministeren om, at de knap 100.000 syrere, der ifølge tal fra Migrationsverket fra 2018 til og med 2021 har fået svensk statsborgerskab, nu frit kan bosætte sig i Danmark, og at deres efterkommere igennem erklæringsadgangen kan få dansk indfødsret uden naturalisation?

(Spm. nr. S 179. Medspørger: Mette Thiesen (UFG)).

17) Til udlændinge- og integrationsministeren af:

Steffen Larsen (LA)

Hvordan forholder ministeren sig til den kritik, som en række danske virksomheder er kommet med i Børsen af, hvor vanskeligt det er blevet at få medarbejdere til Danmark på et forretningsvisum?

(Spm. nr. S 213, skr. begr.).

18) Til ministeren for fødevarer, landbrug og fiskeri af:

Peder Hvelplund (EL)

Mener ministeren, at det er bekymrende, at det nu er konstateret, at fugleinfluenza af typen H5N1 tilsyneladende er muteret, så den kan smitte mellem mink, og vil ministeren tage initiativ til obligatorisk test af mink for H5N1 både på farme i Danmark og ved import?

(Spm. nr. S 211).

19) Til transportministeren af:

Kenneth Fredslund Petersen (DD)

Finder ministeren det rimeligt, at regeringen pålægger transportbranchen en kilometerbaseret afgift, når ministeren selv har udtalt, at ellastbilerne simpelt hen ikke er klar?

(Spm. nr. S 216, skr. begr.).

20) Til transportministeren af:

Sofie Lippert (SF)

Hvad mener ministeren at der bør gøres for at vende den negative spiral med færre passagerer og stadig stigende billettakster i den kollektive transport?

(Spm. nr. S 218, skr. begr. (omtrykt)).

21) Til uddannelses- og forskningsministeren af:

Sofie Lippert (SF)

Er ministeren – i lyset af de udbredte eksempler i medierne på problemer med rekruttering af pædagoger og resultaterne af evalueringen af pædagoguddannelsen – enig i, at der er behov for at indkalde til brede forhandlinger om en ny og bedre pædagoguddannelse?

(Spm. nr. S 209, skr. begr.).

Kl. 13:00

Meddelelser fra formanden

Formanden (Søren Gade):

Mødet er åbnet.

Socialdemokratiets folketingsgruppe har meddelt mig, at den til bestyrelsen for Dansk Institut for Partier og Demokrati har udpeget Lasse Rybjerg som medlem pr. 7. februar 2023 i stedet for Daniel Toft.

Den pågældende er herefter valgt.

I dag er der følgende anmeldelser:

Uddannelses- og forskningsministeren (Christina Egelund):

Lovforslag nr. L 34 (Forslag til lov om ændring af universitetsloven, lov om erhvervsakademiuddannelser og professionsbacheloruddannelser og forskellige andre love. (Regulering af beløb, som studerende kan modtage som en erkendtlighed under ulønnede projektorienterede forløb og ulønnet praktik m.v., harmonisering af regler om strategiske rammekontrakter og ingen prækvalifikation ved overdragelse af uddannelser inden for samme geografiske område)).

Ministeren for landdistrikter (Louise Schack Elholm):

Lovforslag nr. L 35 (Forslag til lov om ændring af lov om udlejning af fast ejendom til ferie- og fritidsformål m.v. og campering m.v. (Forsøgsordning for udvidet vintercampering)) og 

Lovforslag nr. L 36 (Forslag til lov om ændring af lov om planlægning, lov om Planklagenævnet og lov om Miljø- og Fødevareklagenævnet. (Fremme af vedvarende energi i den fysiske planlægning og effektivisering af sagsbehandling i Planklagenævnet og Miljø- og Fødevareklagenævnet)).

Klima-, energi- og forsyningsministeren (Lars Aagaard):

Lovforslag nr. L 37 (Forslag til lov om ændring af lov om elforsyning og lov om afgift af elektricitet. (Implementering af forskellige aftaler om grøn omstilling, herunder dele af PtX-aftalen af 15. marts 2021)).

Indenrigs- og sundhedsministeren (Sophie Løhde):

Lovforslag nr. L 38 (Forslag til lov om ændring af lov om Det Centrale Personregister. (Kommunernes kontrol med bopælsregistreringen i CPR)) og 

Lovforslag nr. L 39 (Forslag til lov om ændring af lov om Det Centrale Personregister, lov om folketingsvalg i Grønland og lov om valg til Folketinget. (Bopælsregistrering i Danmark og Grønland af personer, der af Grønlands Selvstyre eller den danske stat er beordret til tjeneste uden for riget, optagelse på folketingsvalglisterne i Danmark og Grønland m.v.)).

Erhvervsministeren (Morten Bødskov):

Lovforslag nr. L 40 (Forslag til lov om ændring af lov om finansiel virksomhed, straffeloven og forskellige andre love. (Gennemførelse af Ansvarsudvalgets forslag om skærpet ansvarsvurdering for ledelsesmedlemmer m.v. i finansielle virksomheder og ændring af reglerne om egnethed og hæderlighed)), 

Lovforslag nr. L 41 (Forslag til lov om etablering af statsgaranti på lån til udskiftning af olie- eller gasfyr med en anden opvarmningskilde i landdistriktsområder uden for fjernvarmenettet) og 

Lovforslag nr. L 42 (Forslag til lov om Kreditforeningen af kommuner og regioner i Danmark).

Karina Lorentzen Dehnhardt (SF) og Anne Valentina Berthelsen (SF):

Beslutningsforslag nr. B 27 (Forslag til folketingsbeslutning om selvstændig kriminalisering af internationale forbrydelser i dansk ret, herunder tortur, krigsforbrydelser og forbrydelser mod menneskeheden).

Pelle Dragsted (EL) m.fl.:

Beslutningsforslag nr. B 28 (Forslag til folketingsbeslutning om åbenhed om privat partistøtte).

Nick Zimmermann (DF) m.fl.:

Beslutningsforslag nr. B 29 (Forslag til folketingsbeslutning om, at kun danske statsborgere skal kunne stemme til danske valg).

Titler på de anmeldte sager vil fremgå af www.folketingstidende.dk (jf. ovenfor).

Justitsministeren (Peter Hummelgaard) har meddelt mig, at han ønsker i henhold til forretningsordenens § 19, stk. 4, at give Folketinget en skriftlig

Redegørelse om status over dansk politis situation i forhold til Europol.

(Redegørelse nr. R 4).

Redegørelsen vil fremgå af www.folketingstidende.dk.

Redegørelsen vil komme til forhandling tirsdag den 28. februar 2023.

Udenrigsministeren (Lars Løkke Rasmussen) har meddelt mig, at han ønsker i henhold til forretningsordenens § 19, stk. 4, at give Folketinget en skriftlig 

Redegørelse om samarbejdet i Arktis.

(Redegørelse nr. R 5) og

Redegørelse om udviklingen i EU-samarbejdet.

(Redegørelse nr. R 6).

Redegørelserne vil fremgå af www.folketingstidende.dk.

Redegørelserne vil komme til forhandling tirsdag den 14. marts 2023.

Det eneste punkt på dagsordenen er:

1) Besvarelse af oversendte spørgsmål til ministrene (spørgetid).

Kl. 13:03

Formanden (Søren Gade):

Inden vi starter, skal jeg meddele, at spørgsmål nr. 10 (spm. nr. S 176) af hr. Nick Zimmermann til børne- og undervisningsministeren udgår af dagsordenen efter ønske fra spørgeren, og at medspørgere udgår på spørgsmål nr. 2 (spm. nr. S 182) og på spørgsmål nr. 3 (spm. nr. S 184).

Vi går til første spørgsmål, og det er til justitsministeren af fru Rosa Lund.

Kl. 13:03

Spm. nr. S 152 (omtrykt)

1) Til justitsministeren af:

Rosa Lund (EL) (medspørger: Peder Hvelplund (EL)):

Mener ministeren, at der er et demokratisk problem i, at partierne bag den nye flertalsregering samtidig udgør flertallet i Udvalget vedrørende Efterretningstjenesterne, henset til at det er det eneste sted, hvor den lovgivende magt kan føre kontrol med den udøvende magt på lige netop efterretningsområdet?

Formanden (Søren Gade):

Værsgo.

Kl. 13:03

Rosa Lund (EL):

Tak. Mener ministeren, at der er et demokratisk problem i, at partierne bag den nye flertalsregering samtidig udgør flertallet i Udvalget vedrørende Efterretningstjenesterne, henset til at det er det eneste sted, hvor den lovgivende magt kan føre kontrol med den udøvende magt på lige netop efterretningsområdet?

Kl. 13:04

Formanden (Søren Gade):

Ministeren.

Kl. 13:04

Justitsministeren (Peter Hummelgaard):

Tak for ordet, og også tak til spørgerne for spørgsmålet. Det er afgørende, at der i et demokrati som det danske føres tilsyn og kontrol med efterretningstjenesternes virksomhed, herunder jo altså også parlamentarisk kontrol. Det er samtidig en grundlæggende forudsætning, at alt ikke kan lægges åbent frem, hvis efterretningstjenester skal kunne varetage deres opgave med at sikre statens sikkerhed og modvirke trusler mod Danmark og danske interesser i udlandet. Det er på den baggrund, at Folketinget i 1988 besluttede at etablere et særligt parlamentarisk udvalg på efterretningsområdet. Udvalget vedrørende Efterretningstjenesterne, der populært kaldes UET, er etableret med det formål at have indseende med efterretningstjenesternes arbejde. Det vil sige, at det er fortroligt, hvad der drøftes i udvalget.

Udvalget består af 5 folketingsmedlemmer, som udpeges af de partigrupper, der har siddet i Folketingets Præsidium, dvs. de 5 største partier i Folketinget. Det fremgår således af bemærkningerne til UET-loven, at der med etableringen af udvalget gives medlemmer af de typisk større politiske partier adgang til at få indseende med efterretningstjenesternes virksomhed.

Derudover meldte den daværende regering det klart ud, at langt hovedparten af Folketinget med den foreslåede ordning vil være repræsenteret ved de 5 repræsentanter, hvilket regeringen fandt afgørende. Sammensætningen af udvalget er derfor nu engang en del af de spilleregler, som Folketinget har vedtaget med henblik på at balancere to vigtige hensyn over for hinanden: på den ene side hensynet til at give Folketinget indseende med efterretningstjenesterne og på den anden side hensynet til at sikre diskretion vedrørende oplysninger om tjenesternes arbejde, og at sådanne oplysninger ikke deles bredt.

Jeg anerkender derfor heller ikke spørgsmålets præmis om, at der skulle være et demokratisk problem i den måde, som Udvalget vedrørende Efterretningstjenesterne sammensættes på. Tak for ordet.

Kl. 13:06

Formanden (Søren Gade):

Spørgeren.

Kl. 13:06

Rosa Lund (EL):

Tak til ministeren for at opridse reglerne, som vi jo udmærket godt kender. Det, vi spørger til, er jo netop ministerens holdning, og det vil jeg gerne spørge lidt mere ind til.

Hvorfor er det ikke et demokratisk problem, at i det udvalg, som netop skal føre kontrol med efterretningstjenesterne, men som jo på en eller anden måde også med regeringen og regeringens forhold til efterretningstjenesterne, bliver flertallet udgjort af netop regeringspartierne? Understreger det ikke præcis, at vi her har et problem med den måde, vi nedsætter det her udvalg på? Vi kunne jo f.eks. kigge til Norge, hvor kontrollen med efterretningstjenesterne er lidt anderledes. Der er der jo mange flere partier, som har plads i udvalget, f.eks. også dem, der er en del af mindretallet.

Derfor vil jeg gerne høre ministeren, om det ikke var på tide, at vi kiggede på, om Kontroludvalget er rigtigt sammensat, både størrelsesmæssigt, men også beføjelsesmæssigt. Ministeren ved lige så vel som jeg, at PET-loven skal evalueres, og også, at det har taget noget tid at få den her evaluering, men kunne det ikke være en god idé for ministeren og for en flertalsregering, som har i hvert fald nogle ministre – jeg skal nok lade være med at sætte navne på – som er blevet kaldt for magtfuldkomne, at gøre lidt op med det ved at udvide Kontroludvalget?

Kl. 13:07

Formanden (Søren Gade):

Ministeren.

Kl. 13:07

Justitsministeren (Peter Hummelgaard):

Tak for det. Jeg svarede jo, som jeg gjorde før, fordi jeg ikke anerkender præmissen for spørgsmålet. Det følger jo af bemærkningerne til UET-loven, at det med etableringen af Udvalget vedrørende Efterretningstjenesterne har været formålet at give fem medlemmer af typisk de større politiske partier adgang til at få indseende med efterretningstjenesternes virke. Det er jo altså nu engang de spilleregler, som Folketinget har vedtaget med henblik på at balancere de to vigtige hensyn, som jeg oplistede før.

Kl. 13:08

Formanden (Søren Gade):

Spørgeren.

Kl. 13:08

Rosa Lund (EL):

Jeg forstår, at justitsministeren ikke anerkender præmissen. Så vil jeg bare minde justitsministeren om, at dem, der laver de spilleregler, er et flertal i Folketinget. Det vil sige, at hvis vi gerne vil have nogle andre spilleregler, så kan vi lave dem om, hvis der er flertal for det herinde i Folketingssalen.

Jeg synes, det er bekymrende, at justitsministeren ikke kan se, at det er et problem, at vi lige nu står i en situation, hvor regeringen fører kontrol med sig selv.

Kl. 13:08

Formanden (Søren Gade):

Ministeren.

Kl. 13:08

Justitsministeren (Peter Hummelgaard):

Jamen jeg synes jo egentlig, jeg har svaret i hvert fald så godt, som jeg overhovedet kan. Altså, Folketinget har jo vedtaget de spilleregler, der gælder bl.a. for sammensætningen af Udvalget vedrørende Efterretningstjenesterne. Så er det jo rigtigt, som ordføreren siger, at vi senere på året på et eller andet tidspunkt skal i gang med en proces, hvor vi kommer til at drøfte evalueringen af PET-loven. Men vi ser ikke noget aktuelt behov – eller et behov i det hele taget – for at ændre på sammensætningen af Udvalget vedrørende Efterretningstjenesterne.

Kl. 13:09

Formanden (Søren Gade):

Jeg giver nu ordet til medspørger hr. Peder Hvelplund.

Kl. 13:09

Peder Hvelplund (EL):

Tak for det. Jeg vil godt høre justitsministeren om noget. Altså, nu siger justitsministeren, at han ikke kan anerkende præmissen, men det er jo sådan, at det er en lidt særlig situation, vi står i nu med en ny flertalsregering, som så også udgøres af de tre største partier i Folketinget.

Det gør jo netop, at det flertal, der så er i Kontroludvalget, hvor der selvfølgelig skal være et hensyn til fortrolighed, også udgøres af regeringen. Dermed ligger der en klar modsætning i forhold til Folketingets muligheder for at føre kontrol med både regeringen og efterretningstjenesterne, eftersom det bliver begrænset af, at flertallet i Kontroludvalget nu udgøres af regeringspartierne.

Den præmis vil justitsministeren ikke anerkende, altså at det grundlæggende ændrer forudsætningerne for, hvordan man har set på Kontroludvalget, fordi det nu netop er regeringen selv, der fører kontrol med sig selv.

Kl. 13:10

Formanden (Søren Gade):

Ministeren.

Kl. 13:10

Justitsministeren (Peter Hummelgaard):

Grunden til, jeg ikke anerkender den præmis, er, at det ikke er regeringen, der fører kontrol med sig selv. Det er jo stadig væk Folketinget, der skal føre kontrol med regeringen gennem Udvalget vedrørende Efterretningstjenesterne. Så er det rigtigt, at det udvalg er sammensat, ligesom så mange andre udvalg i Folketinget er. Det er det i øvrigt efter, hvad der fremgår af grundlovens § 52, hvorefter sammensætningen af Folketingets stående udvalg sker efter forholdstal, således at pladserne i de forskellige udvalg fordeles efter partiernes størrelse, og derfor er det også efter partiernes størrelse, det er afgjort, hvem det er, der har siddet i Kontroludvalget.

Kl. 13:10

Formanden (Søren Gade):

Medspørgeren.

Kl. 13:10

Peder Hvelplund (EL):

Nu er Kontroludvalget jo et helt særligt organ, i og med at det fører kontrol med efterretningstjenesterne. Så derfor er det både et spørgsmål om at føre kontrol med regeringen og med efterretningstjenesterne, og det er derfor, det også er afgørende at sikre, at der er den demokratiske legitimitet, der sikrer, at den eneste mulighed, der er for at føre kontrol, også er bredt ud, så den er bredt forankret i Folketinget. Så kan ministeren ikke se, at der er et særligt problem i forhold til Kontroludvalget, fordi det netop er et særligt udvalg, som er nedsat både for at føre kontrol med regeringen, men også med efterretningstjenesterne?

Kl. 13:11

Formanden (Søren Gade):

Ministeren.

Kl. 13:11

Justitsministeren (Peter Hummelgaard):

Som jeg også nævnte før i svaret til fru Rosa Lund, og som hr. Peder Hvelplund også ved, oversendte Justitsministeriet i sommer en evaluering af PET-loven. Det kommer vi selvfølgelig til at drøfte med Folketingets partier, og der kan Folketingets partier jo komme med de ønsker, man måtte have i forhold til at revidere den lov.

Men jeg vil samtidig også sige, at jeg af flere årsager ikke anerkender præmissen for det, der er spørgsmålet – hverken det, at det skulle være et demokratisk problem, eller det, som jeg lidt hører ligger underneden, nemlig at man ikke kan have samme tillid til, at de repræsentanter fra de partier, som i øvrigt er repræsenteret i en regering, gør deres arbejde med at sikre, at der er den fornødne kontrol med efterretningstjenesterne i regi af Kontroludvalget.

Kl. 13:12

Formanden (Søren Gade):

Nu går ordet tilbage til den oprindelige spørger. Værsgo.

Kl. 13:12

Rosa Lund (EL):

Tak. Justitsministeren ved jo lige så godt som alle os andre, at når man er medlem af det samme parti, følger man som regel den samme linje. Sådan er det i de fleste partier, måske særlig i justitsministerens eget parti. Derfor er det i vores optik et problem, at man nu har et udvalg, hvor regeringen har flertallet til at kontrollere sig selv. Det er jo, fordi det er så afgørende i et demokrati, at mindretallet også er med til at udføre den kontrol med både efterretningstjenesterne og regeringen. Og vores stille og rolige pointe er blot: Når det kan lade sig gøre i Norge, hvorfor skulle det så ikke også kunne lade sig gøre i Danmark?

Kl. 13:13

Formanden (Søren Gade):

Ministeren for en afsluttende bemærkning.

Kl. 13:13

Justitsministeren (Peter Hummelgaard):

I forhold til de videre drøftelser vil jeg hilse alle forslag fra Enhedslisten velkommen, men jo også bare melde klart ud på forhånd, at vi ikke ser, at der er et demokratisk problem, og vi anerkender overhovedet heller ikke præmissen om, at de medlemmer af Folketinget, som sidder i Kontroludvalget, ikke skulle gøre deres arbejde eller tage deres arbejde alvorligt nok, fordi de samtidig er repræsentanter for partier, der også er repræsenteret i regeringen. I øvrigt – og det er jo bare en sidebemærkning af historisk karakter – kender fru Rosa Lund sin politiske danmarkshistorie dårligt, hvis hun postulerer, at der særlig i mit parti skulle være en tradition for at følge den samme linje.

Kl. 13:13

Formanden (Søren Gade):

Det afslutter spørgsmålet.

Vi går videre til spørgsmål nr. 2, også til justitsministeren, og spørgeren er fru Mette Thiesen.

Kl. 13:13

Spm. nr. S 182

2) Til justitsministeren af:

Mette Thiesen (DF) (medspørger: Mikkel Bjørn (DF)):

Vil ministeren udtrykke sin holdning til den brutale voldtægtssag på kollegiet Basecamp på Amager, herunder at fejl på fejl fra politiets og kriminalforsorgens side gjorde det muligt for en dømt kriminel at stikke af fra afsoning og gennemføre både røveri og dobbelt voldtægt?

Formanden (Søren Gade):

Værsgo.

Kl. 13:13

Mette Thiesen (DF):

Tusind tak. Vil ministeren udtrykke sin holdning til den brutale voldtægtssag på kollegiet Basecamp på Amager, herunder at fejl på fejl fra politiets og kriminalforsorgens side gjorde det muligt for en dømt kriminel at stikke af fra afsoning og gennemføre både et røveri og en dobbelt voldtægt?

Kl. 13:14

Formanden (Søren Gade):

Ministeren.

Kl. 13:14

Justitsministeren (Peter Hummelgaard):

Tak for spørgsmålet. Jeg vil meget gerne udtrykke min holdning, og det vil jeg gerne gøre ved at starte med at understrege, at det er en dybt tragisk sag, som danner baggrund for det spørgsmål, der er stillet, og jeg vil gerne udtrykke min dybeste medfølelse med ofrene. Jeg kan ikke gå i detaljer med de konkrete omstændigheder i sagen, men jeg kan konstatere, at politiet og kriminalforsorgen i den konkrete sag har begået en række fejl, der har resulteret i, at en person, der burde sidde bag lås og slå, var på fri fod i en længere periode. Det er naturligvis dybt beklageligt. Enhver fangeflugt er en alvorlig sag, og det er selvsagt utilfredsstillende, at kriminalforsorgen ikke omgående sørgede for, at politiet fik besked, og at politiet ikke straks iværksatte en efterlysning.

Sager som den her kalder jo først og fremmest på, at myndighederne overvejer, hvad der kan gøres, så fejlene ikke gentager sig. Og jeg ved, at kriminalforsorgen generelt har et stort fokus på at undgå fangeflugter, og at der også løbende iværksættes tiltag, der kan forhindre dem. Kriminalforsorgen har f.eks. iværksat et eftersyn af, om kriminalforsorgens regimer fungerer efter hensigten, og kriminalforsorgen vil derudover også iværksætte et arbejde med at skærpe fokus på sikkerhedsbevidstheden hos medarbejderne. Det er samtidig blevet indskærpet, at anmeldelser om undvigelser straks skal meddeles telefonisk til politiet. Det er også blevet indskærpet i den pågældende politikreds, at der straks efter modtagelsen af en henvendelse om en fangeflugt skal ske efterlysning af den pågældende, og at relevant efterforskning skal sættes i gang snarest muligt.

Jeg har en klar forventning om, at politiet og kriminalforsorgen løbende vurderer, om de procedurer, der følges for både at forebygge og forhindre fangeflugter, er tilstrækkelige. For jeg kan ikke understrege nok, hvor vigtigt det er, at fejl som de her ikke gentager sig. Tak for ordet.

Kl. 13:16

Formanden (Søren Gade):

Spørgeren.

Kl. 13:16

Mette Thiesen (DF):

Tusind tak for svaret. Jeg er sådan set enig med ministeren i, at det er rystende, at det er muligt for voldtægtsforbrydere at undvige fra afsoning, uden at kriminalforsorgen omgående meddeler undvigelsen til politiet. Det er også chokerende, som ministeren også sagde, at politiet ikke straks iværksatte en efterlysning af den pågældende, efter at politiet var blevet orienteret. Og hvorfor blev den tiltalte, der tidligere er dømt 11 gange, bl.a. for en overfaldsvoldtægt, ikke idømt forvaring tidligere? Har anklagemyndigheden eller domstolene heller ikke løftet deres ansvar i den her sag?

Kl. 13:16

Formanden (Søren Gade):

Ministeren.

Kl. 13:16

Justitsministeren (Peter Hummelgaard):

Som jeg lidt indledte med at svare før, er jeg af principielle grunde tilbageholdende med at udtale mig om den konkrete sag. Men det siger sig selv, at det er vigtigt, at kriminalforsorgen løbende har fokus på at placere indsatte i de rette sikkerhedsmæssige rammer, og det fører os jo lidt over til spørgsmålet om, om det var rigtigt, at sætte den indsatte i et åbent fængsel. I sensommeren 2022 igangsatte kriminalforsorgen et større eftersyn af kriminalforsorgens regimer i forhold til placering i et åbent eller lukket regime eller i et arrestregime, og det skal jo bl.a. kortlægge, om de eksisterende regimer fungerer efter hensigten.

Kl. 13:17

Formanden (Søren Gade):

Spørgeren.

Kl. 13:17

Mette Thiesen (DF):

Jeg må indrømme, at jeg er oprigtig bekymret for danskernes sikkerhed, når voldtægtsforbrydere uden videre kan flygte fra fængslet, uden at politiet eller kriminalforsorgen tager situationen seriøst og omgående iværksætter tiltag for at indfange de her farlige straffefanger. Det er også grotesk, at man kan dømmes for nogle voldtægter, uden at man sidder inde i lukket regi, som ministeren jo også siger. Som folkevalgt kan man godt få det indtryk, at der er noget helt galt i vores retsvæsen. Vil ministeren kommentere på det?

Kl. 13:18

Formanden (Søren Gade):

Ministeren.

Kl. 13:18

Justitsministeren (Peter Hummelgaard):

Jeg tror, det vil være for langt at gå at sige, at der er noget helt galt i vores retsvæsen. Men det siger sig selv, at det her på alle måder er en tragisk sag for ofrene. Det er en dybt beklagelig sag, hvor der jo helt åbenlyst også er begået en lang række fejl.

Derfor har kriminalforsorgen jo altså også iværksat en række initiativer på baggrund af den konkrete sag. Det er blevet indskærpet over for alle åbne fængsler, at undvigelser skal anmeldes telefonisk til politiet. Kriminalforsorgen har gennemført en sikringsteknisk gennemgang af kriminalforsorgens matrikler med fokus på både fysisk sikkerhed, sikringstekniske installationer og bygningsmasse, og så er kriminalforsorgen også i færd med at gennemgå undvigelser 5 år tilbage med henblik på at identificere tiltag, som på kort og lang sigt kan styrke sikkerheden.

Kl. 13:19

Formanden (Søren Gade):

Spørgeren.

Kl. 13:19

Mette Thiesen (DF):

Jeg er glad for, at ministeren er opmærksom på det åbenlyst problematiske i det her. Vil ministeren så samtidig gå med til at løse problemet, så man måske også fra anklagemyndighedens side tidligere i forløbet nedlægger påstand om forvaring, som det jo endte med i den sidste sag her? Og synes ministeren, det er forsvarligt og rimeligt, at overfaldsvoldtægter ikke altid vil føre til afsoning i et lukket fængsel? Eller vil ministeren sikre, at det fremover bliver tilfældet?

Kl. 13:19

Formanden (Søren Gade):

Ministeren.

Kl. 13:19

Justitsministeren (Peter Hummelgaard):

Jeg tror bare, at jeg helt kort vil svare, at jeg som ansvarlig minister jo vil gøre alt, hvad der står i min magt – og i samarbejde med de relevante myndigheder og politiet – for at sikre, at vi gør alt, hvad vi kan, for at undgå, at den her slags sker igen. Det handler selvfølgelig både om, at gerningsmænd, der bliver dømt for straffelovsovertrædelser, også bliver placeret i de rette regimer, efter hvor stor en fare de udgør, men selvfølgelig også, som kriminalforsorgen allerede har sat gang i et arbejde med, at sikre, at man gør alt, hvad man kan, for at undgå fangeflugter i fremtiden.

Kl. 13:20

Formanden (Søren Gade):

Tak, og det afslutter spørgsmålet.

Vi går til spørgsmål nr. 3. Det er også til justitsministeren, og det er også fra fru Mette Thiesen.

Kl. 13:20

Spm. nr. S 184

3) Til justitsministeren af:

Mette Thiesen (DF) (medspørger: Mikkel Bjørn (DF)):

Vil ministeren tilkendegive, hvad ministeren synes om, at internationale forpligtelser og tildeling af indfødsret angiveligt forhindrer anklagemyndigheden i at nedlægge påstand om udvisning i den brutale voldtægtssag på kollegiet Basecamp på Amager?

Formanden (Søren Gade):

Værsgo.

Kl. 13:20

Mette Thiesen (DF):

Tusind tak, formand. Vil ministeren tilkendegive, hvad ministeren synes om, at internationale forpligtelser og tildeling af indfødsret angiveligt forhindrer anklagemyndigheden i at nedlægge påstand om udvisning i den brutale voldtægtssag på kollegiet Basecamp på Amager?

Kl. 13:20

Formanden (Søren Gade):

Ministeren.

Kl. 13:20

Justitsministeren (Peter Hummelgaard):

Tak for ordet. Som jeg også nævnte ved det foregående spørgsmål, er det jo en forfærdelig sag, der danner bagtæppet for spørgsmålet. Så vidt jeg kan forstå, har den pågældende dansk statsborgerskab og kan derfor ikke udvises af Danmark.

Der skal ikke herske nogen tvivl om, at det er regeringens politik, at udlændinge, der misbruger deres ophold i Danmark til at begå kriminalitet, ikke har noget at gøre i det danske samfund. Det er derfor regeringens holdning, at udlændinge, der begår alvorlig kriminalitet, så vidt muligt skal udvises.

Som det fremgår af regeringsgrundlaget, vil regeringen styrke Danmarks muligheder for at fremme international lov og ret og derfor også fastholde Danmarks medlemskab af de internationale konventioner. Men det ændrer altså ikke på, at der også findes uhensigtsmæssigheder ved dele af konventionerne og fortolkningen af dem. Der er f.eks. snævre rammer for at kunne frakende dansk statsborgerskab, og der er grænser for mulighederne for at udvise kriminelle udlændinge. Vi skal være klar til at udfordre og også afsøge de rammer, som konventionerne sætter op, for at minimere deres negative bivirkning.

Som det også fremgår af regeringsgrundlaget, vil regeringen derfor tage flere initiativer. Vi vil bl.a. igangsætte en grundig udredning af Danmarks forpligtelser og muligheder i forbindelse med Den Europæiske Menneskerettighedskonvention og også afgørelser fra Den Europæiske Menneskerettighedsdomstol. Samtidig vil regeringen udnævne en ambassadør, der skal sikre, at Danmark engagerer sig i arbejdet med konventionerne, herunder hvordan de anvendes, og ikke mindst også, hvordan de fortolkes. Tak for ordet.

Kl. 13:22

Formanden (Søren Gade):

Spørgeren.

Kl. 13:22

Mette Thiesen (DF):

Tak. Den tiltalte er dømt for to meget brutale voldtægter på et kollegium på Amager. Han har flere gange tidligere begået tilsvarende forbrydelser, og jeg skal være fuldstændig ærlig og sige, at både min og Dansk Folkepartis holdning er, at sådanne monstre aldrig skal få lov til at gå rundt blandt ganske almindelige og sagesløse borgere.

Men der er altså tale om en udenlandsk mand, og derfor undrer det mig også rigtig meget, at anklagemyndigheden ikke har nedlagt påstand om udvisning. Hvad mener ministeren om, at Folketinget gang på gang på gang og fuldstændig skødesløst uddeler statsborgerskaber til en hel masse, som aldrig nogen sinde burde have haft det? Og vil ministeren være med til at indføre en praksis om, at de allermest hårdkogte kriminelle får frataget deres statsborgerskab, når retssystemet svigter?

Kl. 13:23

Formanden (Søren Gade):

Ministeren.

Kl. 13:23

Justitsministeren (Peter Hummelgaard):

Tak for det spørgsmål, og endnu en gang vil jeg bare erklære mig fuldstændig enig med fru Mette Thiesen. Det er heller ikke hverken regeringens eller for den sags skyld mit partis, altså Socialdemokratiets, synspunkt, at man, hvis man begår alvorlige lovovertrædelser, så skal have lov til at blive ved med at opholde sig i Danmark, hvis man i øvrigt ikke har grundlag for det. Det er jo sådan, at det følger af indfødsretslovens § 8 b, stk. 1, at man ved dom skal frakendes sit danske statsborgerskab, hvis man dømmes for en strafbar handling og man derved har udvist en handlemåde, som er til alvorlig skade for statens vitale interesser, medmindre det vil være i strid med Danmarks internationale forpligtelser.

Kl. 13:23

Formanden (Søren Gade):

Spørgeren.

Kl. 13:23

Mette Thiesen (DF):

Tak for, at ministeren lige nævner det. Jeg kender godt den bestemmelse. Den er helt utrolig snæver, og jeg skal da være fuldstændig ærlig og sige, at både min holdning og Dansk Folkepartis holdning er, at hvis man har fået tildelt statsborgerskab ved lov og man begår nogle forbrydelser, som er så grove, at man får en straf som det, vi ser i det her tilfælde, så skal man da selvfølgelig også kunne fratages det statsborgerskab igen og udvises. Der kunne jeg egentlig bare godt tænke mig at høre ministeren om regeringens holdning til det. Vil regeringen stå vagt om danskernes sikkerhed og tryghed, eller vil regeringen lade forældede konventioner, der er skrevet i en anden tid med et andet formål, stå over danskernes sikkerhed og tryghed?

Kl. 13:24

Formanden (Søren Gade):

Ministeren.

Kl. 13:24

Justitsministeren (Peter Hummelgaard):

Den her regering står vagt og vil blive ved med at stå vagt om danskernes sikkerhed og tryghed, i øvrigt i alle dele af tilværelsen. Det handler både om tryghed ved, at der ikke bliver begået kriminalitet imod en, men jo også tryghed, når der er økonomisk uro eller usikkerhed i verden. Så lad der ikke være nogen som helst tvivl om det. Derudover er vi netop også optaget af, at de konventioner, der – som fru Mette Thiesen jo rigtigt siger – for nogles vedkommende er skrevet i en anden tid, også bliver anvendt og fortolket på den rigtige måde.

Kl. 13:25

Formanden (Søren Gade):

Spørgeren.

Kl. 13:25

Mette Thiesen (DF):

Tak for det. Voldtægtsforbryderen fra Basecamp blev idømt forvaring forleden dag, og dele af dommen er jo så blevet anket. Men hvis landsretten stadfæster straffen, mener ministeren så, at det er rimeligt, at danske statsborgere skal betale for, at den her hårdkogte kriminelle sidder indespærret på ubestemt tid, i stedet for at han på et tidspunkt bliver udvist af landet?

Kl. 13:25

Formanden (Søren Gade):

Ministeren.

Kl. 13:25

Justitsministeren (Peter Hummelgaard):

Det er igen med fare for at komme til at gå for langt ind i den konkrete sag: Så vidt jeg kan forstå, har den pågældende dansk statsborgerskab og kan derfor heller ikke udvises af Danmark.

Kl. 13:25

Formanden (Søren Gade):

Det afslutter spørgsmålet. Vi siger tak til fru Mette Thiesen.

Vi går videre i spørgerrækken, og det er fru Sólbjørg Jakobsen. Spørgsmålet er også til justitsministeren.

Kl. 13:26

Spm. nr. S 215 (omtrykt)

4) Til justitsministeren af:

Sólbjørg Jakobsen (LA):

Er ministeren tilfreds med processen for ansættelsen af den danske dommer ved Den Europæiske Menneskerettighedsdomstol, som førte til, at en kvinde blev valgt som ny dommer ved Den Europæiske Menneskerettighedsdomstol, på trods af at hun ikke stod på den oprindelige kandidatliste, som Danmark sendte til generalsekretæren for Europarådet?

Skriftlig begrundelse

Der henvises til artiklen »Menneskerettighedsdomstol afviste danske kandidater – var ikke mangfoldige nok« bragt på kontrast.dk den 2. februar 2023. 

Formanden (Søren Gade):

Værsgo.

Kl. 13:26

Sólbjørg Jakobsen (LA):

Mange tak. Er ministeren tilfreds med processen for ansættelsen af den danske dommer ved Den Europæiske Menneskerettighedsdomstol, som førte til, at en kvinde blev valgt som ny dommer ved Den Europæiske Menneskerettighedsdomstol, på trods af at hun ikke stod på den oprindelige kandidatliste, som Danmark sendte til generalsekretæren for Europarådet?

Kl. 13:26

Formanden (Søren Gade):

Ministeren.

Kl. 13:26

Justitsministeren (Peter Hummelgaard):

Tak for ordet. Europarådets Parlamentariske Forsamling har den 24. januar 2023 valgt højesteretsdommer Anne Louise Haahr Bormann som ny dansk dommer ved Den Europæiske Menneskerettighedsdomstol, og hun erstatter Jon Fridrik Kjølbro, hvis mandatperiode udløber den 31. marts. Valget er sket på grundlag af en liste over tre kandidater, som den daværende regering på baggrund af indstilling fra Dommerudnævnelsesrådet vedrørende internationale dommerstillinger sendte til Europarådets Parlamentariske Forsamling den 1. december 2022.

Forud for det havde den daværende regering i august 2022 sendt en liste med tre kandidater til den danske dommerstilling. Den liste blev imidlertid afvist af Europarådets Parlamentariske Forsamling, fordi den alene bestod af mandlige kandidater. Og det bemærkes, at der ikke på det tidspunkt var kvindelige kandidater blandt ansøgerne. Begge lister over mulige kandidater blev efter fast praksis udarbejdet efter indstilling fra Dommerudnævnelsesrådet vedrørende internationale dommerstillinger, som er et uafhængigt råd. Rådet har til opgave at afholde samtaler med kvalificerede ansøgere og også at afgive indstilling til regeringen om udpegning af kandidater til stillingen som dansk dommer ved bl.a. Den Europæiske Menneskerettighedsdomstol.

Alle de kandidater, som den daværende regering havde indstillet, blev anset for at opfylde de kvalifikationskrav for at blive valgt som dommer, som er fastsat i Den Europæiske Menneskerettighedskonventions artikel 21. Og jeg er tilfreds med, at der er udpeget en ny dansk dommer ved Den Europæiske Menneskerettighedsdomstol. Tak for ordet.

Kl. 13:28

Formanden (Søren Gade):

Spørgeren.

Kl. 13:28

Sólbjørg Jakobsen (LA):

Tak for svaret. Jeg vil ikke så tvivl om den nye dommers kvalifikationer. Jeg mener også selv, at hun er yderst kvalificeret. Men er ministeren ikke bekymret for, at Den Europæiske Menneskerettighedsdomstol ansætter på baggrund af køn og ikke kvalifikationer, når man forkaster tre kandidater, kun på baggrund af at listen ikke er mangfoldig nok? Og mener ministeren, at de mandlige kandidater, som oprindelig blev sendt af sted, har været udsat for kønsdiskrimination?

Kl. 13:28

Formanden (Søren Gade):

Ministeren.

Kl. 13:28

Justitsministeren (Peter Hummelgaard):

Helt grundlæggende er det den her regerings holdning og i øvrigt også min holdning, at ligestilling mellem mænd og kvinder er en grundlæggende værdi, og det gælder også i forhold til dommere. Om det konkret er den rette måde at fremme ligestilling på, at listen skulle indeholde både mænd og kvinder, er jo i sidste ende Europarådets Parlamentariske Forsamlings beslutning.

Kl. 13:29

Formanden (Søren Gade):

Spørgeren.

Kl. 13:29

Sólbjørg Jakobsen (LA):

Mener ministeren så, at resultatlighed er ligestilling, eller at det, at alle har samme muligheder, er ligestilling? Der var jo oprindelig ikke nogen kvinder, som ministeren siger. Hvorfor er ingen af de her tre kandidater, som vi sendte af sted, blevet udnævnt til dommer? Er det på grund af køn?

Kl. 13:29

Formanden (Søren Gade):

Ministeren.

Kl. 13:29

Justitsministeren (Peter Hummelgaard):

Helt grundlæggende er det fast praksis i den her type sager, at listen over kandidater til den danske dommerstilling ved Den Europæiske Menneskerettighedsdomstol jo udarbejdet på baggrund af en indstilling fra Dommerudnævnelsesrådet vedrørende internationale dommerstillinger mv., og de kandidater, som fremgik af listen, blev anset for at opfylde de kvalifikationskrav for at blive valgt som dommer, som også er fastsat i Den Europæiske Menneskerettighedskonvention. Og der har så været en proces, hvor der har været et genopslag, og der er så heldigvis ud fra det genopslag blevet fundet en egnet dansk dommer.

Kl. 13:30

Formanden (Søren Gade):

Spørgeren.

Kl. 13:30

Sólbjørg Jakobsen (LA):

Så heldigvis var der en kvindelig ansøger. Hun er også meget kvalificeret, det er jeg enig i. Jeg hører ministeren sige, at de tre kandidater, man oprindelig sendte af sted, opfyldte kvalifikationerne for at blive udnævnt til dommer. Kan ministeren give mig ret i, at det så må være meget kritisabelt, at de bliver afvist ene og alene på baggrund af køn, når ministeren selv står og siger, at kvalifikationerne var i orden? Listen blev sendt tilbage, ene og alene fordi der ikke var en kvinde på den. Der var ikke engang en kvinde med i puljen.

Kl. 13:30

Formanden (Søren Gade):

Ministeren.

Kl. 13:30

Justitsministeren (Peter Hummelgaard):

Som jeg nævnte før, er det jo Europarådets Parlamentariske Forsamling, som har truffet beslutningen på grundlag af den liste over tre dommere, som Danmark havde indleveret. Det, jeg til gengæld vil sige, er, at Anne Louise Haahr Bormann er yderst velkvalificeret. Hun har været højesteretsdommer i en årrække og er jo også blevet indstillet af Dommerudnævnelsesrådet vedrørende internationale dommerstillinger mv., så der er ikke noget som helst grundlag for at sætte spørgsmålstegn ved, om hun er den rigtige til den post, hun nu er udnævnt til.

Kl. 13:31

Formanden (Søren Gade):

Det afslutter spørgsmålet. Vi siger tak til justitsministeren og fru Sólbjørg Jakobsen.

Vi går videre i spørgerækken, og det er til spørgsmål nr. 5 på dagsordenen til kulturministeren.

Kl. 13:31

Spm. nr. S 217

5) Til kulturministeren af:

Peter Kofod (DF):

Vil ministeren tilkendegive, hvad ministeren mener om den lukkethed, der ifølge flere medier præger Medieansvarsudvalgets arbejde?

Formanden (Søren Gade):

Værsgo.

Kl. 13:31

Peter Kofod (DF):

Tak for det, formand. Vil ministeren tilkendegive, hvad ministeren mener om den lukkethed, der ifølge flere medier præger Medieansvarsudvalgets arbejde?

Kl. 13:31

Formanden (Søren Gade):

Ministeren.

Kl. 13:31

Kulturministeren (Jakob Engel-Schmidt):

Tak til spørgeren. Det er jo en fornøjelse at møde hr. Peter Kofod både ved inflationsforhandlinger og nu også her i Folketingssalen. Medierne spiller en afgørende rolle i demokratiet – det tror jeg vi begge to kan være enige om. Det stiller krav om ansvarlig nyhedsformidling at bidrage til den demokratiske samtale. Historier i pressen og på digitale platforme på sociale medier kan have store konsekvenser for borgere og virksomheder, særlig hvis de ikke er rigtige. For de udsatte parter kan det være uhyggelig svært at tage til genmæle. Det kan også være uhyggelig svært, efter at man måske i medierne endda har fået medhold i, at de skrev en forkert historie eller bragte en forkert historie, at få ændret den opfattelse i opinionen, der er blevet fremstillet af en. Her tænker jeg især på, at spørgerens egen partiformand jo netop er blevet frikendt i en retssag, hvor man jo også efterfølgende har gjort sig umage med at rette det billede, nogle medier kunne have tegnet af spørgerens formand.

Den tidligere regering oprettede udvalget – og det er vigtigt at fokusere på – som en selvstændig forvaltningsmyndighed. Det er der jo ikke noget ekstraordinært eller usædvanligt i. Formålet var at give udvalget mulighed for på en fri og formløs måde at foretage overvejelser og udføre det forberedende arbejde.

Jeg støtter som minister, at udvalget fortsætter som en selvstændig forvaltningsmyndighed, som den tidligere regering nedsatte det som. Det er sædvanlig praksis, at udvalg etableres på den måde. Også mange af de udvalg, som Dansk Folkeparti har støttet oprettelsen af gennem tiden og i forskellige konstellationer været parlamentarisk grundlag for, blev oprettet efter den fuldstændig samme procedure.

Endelig vil jeg også nævne, at pressen er rigt repræsenteret i udvalget. Så der er jo ikke nogen, der holdes udenfor. Tværtimod er det jo et, kan jeg forstå, relativt højspændt mødeforum, hvor der er mange og meget store meninger, der bliver udvekslet i udvalgsarbejdet.

Kl. 13:33

Formanden (Søren Gade):

Spørgeren.

Kl. 13:33

Peter Kofod (DF):

Tak for besvarelsen. Jeg kan jo fuldstændig istemme, at det også er en fornøjelse at møde kulturministeren her og ikke kun i andre regi ovre hos regeringen og i mødeværelserne. Jeg er for så vidt også meget enig i store dele af ministerens besvarelse, nemlig at medierne jo spiller en enorm vigtig rolle for vores samfund, for vores demokrati. Der er ingen tvivl om, at det har meget stor indflydelse på, hvordan hele vores samfund udvikler sig. Derfor er det her udvalgs arbejde jo også noget, der bliver fulgt tæt – jeg tror ikke bare af Folketingets partier, men også af medierne, også af store dele af befolkningen måske, der har en interesse i, hvordan det her arbejde bliver tilrettelagt.

Derfor er det jo også en særpræget situation at se, at der er udvalgsmedlemmer, som er ude at kritisere den måde, arbejdet tilrettelægges på, og som siger, at det er for mørkelagt, altså at det er for svært for frie medier at få indsigt i det arbejde, der foregår. Og så er der en formand, der har et helt andet indtryk af, må man forstå, hvordan den slags udvalgsarbejde skal tilrettelægges.

Jeg står her bare i dag for at prøve at finde ud af – for det er jo rigtigt, som kulturministeren siger, at det her udvalg er blevet nedsat at den tidligere regering – hvad den nuværende regering måtte mene. Altså, er den nuværende kulturminister enig med de udvalgsmedlemmer, som synes her er et problem, eller er den nuværende kulturminister enig med udvalgsformanden i, at det er fint, at man f.eks. ikke har aktindsigt i de henvendelser, der måtte komme osv.? Så jeg er sådan set bare ude på at finde ud af, hvor jeg har regeringen i det spørgsmål – og det håber jeg da at få svar på i dag.

Kl. 13:35

Formanden (Søren Gade):

Ministeren.

Kl. 13:35

Kulturministeren (Jakob Engel-Schmidt):

Ja, naturligvis skal hr. Peter Kofod have svar på sine spørgsmål, også konkret. Jeg har haft held til at videreføre et ekspertudvalg eller en gruppe for national arkitekturpolitik – det er et af de andre udvalg på Kulturministeriets ressortområde – som også er en selvstændig forvaltningsmyndighed, og som i øvrigt følger den helt samme tradition for, at et udvalg både internt og eksternt er en selvstændig forvaltningsmyndighed. Det er jo en procedure, der betyder, at det forberedende arbejde, udvalget foretager, indtil man udkommer med et resultat, ikke er underlagt aktindsigt, men til gengæld bliver gjort offentligt, når arbejdet er færdigt.

Det er jo på samme måde i regeringens Medieansvarsudvalg. Resultatet vil jo blive offentliggjort, og offentligheden vil blive inddraget i den debat, der efterfølgende unægtelig vil foregå om udvalgets konklusioner.

Kl. 13:36

Formanden (Søren Gade):

Spørgeren.

Kl. 13:36

Peter Kofod (DF):

Jeg synes jo godt, man kunne have været lidt tydeligere omkring, hvor ens sympatier ligger. Kulturministeren er dog politiker og er et meningsmenneske. Det har jeg i hvert fald noteret mig ved tidligere lejligheder. Så jeg vil gerne spørge kulturministeren, om han er enig med udvalgsformanden i citatet, at lukkethed kan være godt, eller i citatet, at danske medier kan være undergravende for folkestyret og det almene vel.

Kl. 13:36

Formanden (Søren Gade):

Ministeren.

Kl. 13:36

Kulturministeren (Jakob Engel-Schmidt):

I og med at udvalgsarbejdet jo foregår med en vis armslængde, tror jeg ikke, at jeg her i Folketingssalen vil forholde mig til den nuværende fremdrift i arbejdet for de af pressens medlemmer, der har kritiseret udvalgsformanden eller udvalgsformandens replikker. Men jeg tænker, at hr. Peter Kofod vil være enig med mig i, at hvis der var fuld aktindsigt i alle de gruppemøder, der er i Dansk Folkeparti, og ikke i de politiske meldinger, man i gruppen nåede frem til, ville det forstyrre arbejdsprocessen. Det er jo på samme måde, jeg betragter arbejdet i Medieansvarsudvalget. Der sidder nogle dygtige mennesker, der er udpeget af den tidligere regering. Jeg har videreført arbejdet. De sidder nu og debatterer, hvordan man kan ansvarliggøre medier, der skriver historier, der ikke er rigtige, om mennesker, der kommer i klemme. Det arbejde må godt foregå et sted, hvor ikke alle har indsigt, men konklusionen og rammerne herfor er selvfølgelig til debat.

Kl. 13:37

Formanden (Søren Gade):

Spørgeren.

Kl. 13:37

Peter Kofod (DF):

Men kulturminister, nu var jeg jo meget flink, for nu flyttede jeg fokus fra det interne til det eksterne, altså det, der faktisk var sagt uden for møderne, og som jo ikke kan være omfattet af den tavshedspligt eller den lukkethed, som flere har kritiseret. Og derfor vil jeg også bare spørge fuldstændig åbent: Lukkethed kan være godt, og danske medier er undergravende for folkestyret og det almindelige vel – er ministeren enig med udvalgsformanden i det?

Kl. 13:37

Formanden (Søren Gade):

Ministeren.

Kl. 13:37

Kulturministeren (Jakob Engel-Schmidt):

Jeg har den holdning, at danske medier er fuldstændig afgørende for demokratiet, og en fri og uafhængig presse er en præmis for, at vores demokrati fungerer. Jeg er så også af den opfattelse, at det er vigtigt, at man i et udvalgsarbejde, hvor der er sensitive drøftelser, har mulighed for at have et rum, hvor man ikke nødvendigvis er tvunget til at referere samtlige samtaler. Ordføreren og jeg har også forhandlinger ovre i det røde palæ i Finansministeriet, som jo heller ikke er underlagt aktindsigt, men hvor konklusionen af de inflationsforhandlinger, som vi måske udkommer med sammen, vil være til stor folkelig debat.

Kl. 13:38

Formanden (Søren Gade):

Og det afslutter spørgsmålet. Vi siger tak til kulturministeren og til hr. Peter Kofod.

Vi går videre til spørgsmål nr. 6. Det er til erhvervsministeren af fru Lisbeth Bech-Nielsen.

Kl. 13:38

Spm. nr. S 199

6) Til erhvervsministeren af:

Lisbeth Bech-Nielsen (SF):

Er ministeren enig med Frank Elderson, bestyrelsesmedlem i Den Europæiske Centralbank, i, at »naturen er det, som sikrer, at økonomien trives«, det vil sige, at naturen er et fundament for, at vi kan have en økonomi?

Skriftlig begrundelse

Spørgeren henviser til Frank Eldersons hovedtale til De Nederlandsche Bank Official/Monetary and Financial Institutions Forum conference med overskriften »Moving beyond climate: integrating biodiversity into financial markets« på Artis Zoo i Amsterdam.

Formanden (Søren Gade):

Jeg giver nu ordet til fru Lisbeth Bech-Nielsen.

Kl. 13:38

Lisbeth Bech-Nielsen (SF):

Er ministeren enig med Frank Elderson, der er bestyrelsesmedlem i Den Europæiske Centralbank, i, at »naturen er det, som sikrer, at økonomien trives«, det vil sige, at naturen er et fundament for, at vi kan have en økonomi?

Kl. 13:38

Formanden (Søren Gade):

Ministeren.

Kl. 13:38

Erhvervsministeren (Morten Bødskov):

Tak for spørgsmålet. Der er ingen tvivl om, at naturen er under pres. Det er den både herhjemme, men det er den jo også globalt. Og der er heller ikke nogen tvivl om, at naturen og naturen i sig selv har en økonomisk værdi, og omkostningerne ved ikke at handle i forhold til eksempelvis tab af biodiversitet kan være høje. Det er der jo ikke noget nyt i, ikke mindst hvis man ser det med danske briller. Vi har i brede flertal i det her Ting igennem en årrække sikret, at Danmark er et foregangsland, når det handler om den grønne omstilling, når det handler om at tage vare på og ansvar for både naturen, miljøet, klimaet og biodiversiteten.

Regeringen har jo så sat historisk høje ambitioner for både klima, miljø og biodiversitet – det står at læse i regeringsgrundlaget. Jeg tror ikke, der er nogen regering i verden, som har højere klimamål, end denne regering har. Og det handler jo om at passe på klimaet, på naturen og også på biodiversiteten, men det handler også om at sikre, at vi alle er enige om, at naturen har en værdi i sig selv. Det ser man også i dansk erhvervslivs prioriteringer. Rigtig mange virksomheder tjener gode penge på den grønne omstilling. De er med til at skabe rum for enorme investeringer i den grønne omstilling, og de skaber tusindvis af arbejdspladser som følge af den grønne omstilling. Det sikres bl.a. på baggrund af enighed her i Folketinget om meget store ambitioner for den grønne omstilling, som jeg omtalte før, men jo også, fordi vores europæiske fællesskab EU her spiller en helt central rolle og jo i stadig større grad er med til både at sætte rammerne om erhvervslivets ageren på den grønne bane, om man vil, og også er med til at trække samfundene og det danske samfund i en mere grøn retning.

Så ja, jeg er helt enig i, at naturen er under pres. Den har en selvstændig værdi, og den skal vi bedre passe på. Og det er derfor, at regeringen har sat historisk høje ambitioner, bl.a. for klimaet.

Kl. 13:41

Formanden (Søren Gade):

Spørgeren.

Kl. 13:41

Lisbeth Bech-Nielsen (SF):

Det er rigtigt, at Danmark er et af de absolut mest ambitiøse lande i verden, når det kommer til klima og grøn energi. Men når det kommer til vores natur, vores miljø, vores biodiversitet, er vi jo slet ikke i top, og det har vi også ofte fået kritik for fra EU's side. Man kan jo også, når ministeren siger, at det er en selvfølgelighed, at naturen er et fundament for vores økonomi, undre sig over, at naturødelæggelser, giftstoffer i naturen – vi har en PFAS-skandale lige nu – ikke er inkorporeret i vores økonomiske modeller.

Det kan jo være, de bliver det, og derfor vil jeg spørge ministeren, hvad han mener om, at tidligere formand for Klimarådet Peter Birch Sørensen har været i spidsen for et arbejde med netop at kigge på, hvordan man kunne lave grønne modeller, altså inkorporere de her ting i vores økonomiske modeller. Og han er kommet frem til et estimat om, at natur- og miljøødelæggelser koster i omegnen af 10 pct. af vores bnp hvert år, som vi ikke betaler for. Jeg vil egentlig bare spørge ministeren: Er der ikke en diskrepans mellem den måde, som vores økonomiske modeller fungerer på og vores økonomiske politik fungerer på, og så hensynet til miljøet og naturen – altså ikke kun af hensyn til natur og miljø, men også af hensyn til vores økonomi?

Kl. 13:42

Formanden (Søren Gade):

Ministeren.

Kl. 13:42

Erhvervsministeren (Morten Bødskov):

De gængse regneprincipper, som de bliver kaldt i det danske samfund, er jo nogle, der tages vare på i Finansministeriet, så det vil jeg foreslå man spørger finansministeren om. Men der er jo ingen tvivl om, at driver man rovdrift på natur og miljø, så har det selvfølgelig en pris. Og det er jo ikke bare noget, vi kan stå her og blive enige om; det er rigtig mange jo enige om i dag. Jeg kommer lige fra et EU-rådsmøde i Stockholm i går, hvor man diskuterer EU's industripolitik. Og hvad er det, der står øverst på dagsordenen der? Det er den grønne omstilling, det er kampen om nye grønne teknologier, og det er understøttelse af grøn omstilling. Så det er bredt anerkendt, at grøn omstilling er godt, også for økonomier så langt fremme, som den europæiske økonomi er.

Kl. 13:43

Formanden (Søren Gade):

Spørgeren.

Kl. 13:43

Lisbeth Bech-Nielsen (SF):

Nu fik jeg tildelt erhvervsministeren i forhold til det her spørgsmål, og derfor tillod jeg mig også at stille et spørgsmål om regnemodellerne, som jeg ved ministeren er godt inde i. Men jeg skal gerne stille det igen til finansministeren. Det er jo simpelt hen bare, fordi jeg undrer mig over den diskrepans mellem, hvordan vi agerer i virkelighedens verden, hvordan vores gængse økonomiske regnemodeller er, og så det, vi hører fra mange sider, nemlig en selvfølgelighed, i forhold til at naturen og naturressourcerne er fundamentet for vores økonomi.

Men jeg vil bare takke ministeren for at sige så klart og tydeligt: Jo, naturen er fundamentet for vores økonomi. Deraf må man jo også udlede, at naturødelæggelser, forurening, PFAS og lignende burde man også prissætte, fordi det har konkrete negative konsekvenser for vores økonomi.

Kl. 13:44

Formanden (Søren Gade):

Ministeren.

Kl. 13:44

Erhvervsministeren (Morten Bødskov):

Jo, spørgsmålet om regnemodeller behøver jo ikke være længere væk, end vi jo begge godt ved, at der er igangsat et arbejde, som jeg tror bliver rigtig godt, under overskriften »grøn reform«. Målet er jo lige nøjagtig, at de hensyn, vi her taler om, altså energi- og klimahensyn, skal indgå i vores tilrettelæggelse af vores samfundsøkonomi. Og det er jo endnu en understregning af, at vi også her ser på konsekvenserne for klima-, miljø- og energipolitikken.

Så jeg tror sådan set ikke, vi er så uenige. Jeg er glad for, at vi er enige om: 1) at naturen har en pris, og 2) at det også har en pris, hvis man ikke tager hensyn til naturen. Og der har vi jo heldigvis i mange år i Danmark været så heldige, at vi har stået meget langt fremme i kampen for den grønne omstilling.

Kl. 13:45

Formanden (Søren Gade):

Spørgeren.

Kl. 13:45

Lisbeth Bech-Nielsen (SF):

Jeg tror, vi taler lidt forbi hinanden, for vi taler om klima på den ene side, hvor vi er meget ambitiøse, og så vores natur og biodiversitet på den anden side. Men jeg vil i dag bare være glad for, at ministeren så entydigt siger, at ud over klimaet har naturen og biodiversiteten også en afgørende betydning vores økonomi.

Kl. 13:45

Formanden (Søren Gade):

Ministeren? Der er ikke nogen bemærkning fra ministeren. Det afslutter spørgsmålet, så vi siger tak til erhvervsministeren og tak til fru Lisbeth Bech-Nielsen.

Vi går videre til spørgsmål nr. 7, og det er stilet til social og boligministeren af fru Susie Jessen.

Kl. 13:45

Spm. nr. S 214

7) Til social- og boligministeren af:

Susie Jessen (DD):

Hvordan forholder ministeren sig til, at Køge Kommune har givet påbud om, at beboerne på Corona Camping skal fjerne sig fra campingpladsen senest den 15. februar 2023, men samtidig ifølge brev fra Social- og Sundhedsforvaltningen i Køge Kommune har givet afslag på at anvise en anden bolig til beboere på pladsen, og at beboerne dermed går ind i en fremtid som hjemløse?

Skriftlig begrundelse

Der henvises til artiklen »Corona-campister fanget i kommunal catch 22« af 2. februar 2023 fra Sjællandske Nyheder.

Formanden (Søren Gade):

Jeg giver nu ordet til fru Susie Jessen.

Kl. 13:45

Susie Jessen (DD):

Tak for ordet. Hvordan forholder ministeren sig til, at Køge Kommune har givet påbud om, at beboerne på Corona Camping skal fjerne sig fra campingpladsen senest den 15. februar 2023, men samtidig ifølge brev fra Social- og Sundhedsforvaltningen i Køge Kommune har givet afslag på at anvise en anden bolig til beboerne på pladsen, og at beboerne dermed går ind i en fremtid som hjemløse?

Kl. 13:46

Formanden (Søren Gade):

Ministeren.

Kl. 13:46

Social- og boligministeren (Pernille Rosenkrantz-Theil):

Tak for spørgsmålet, og tak for ordet. Jeg skal selvfølgelig indledningsvis gøre opmærksom på, at jeg ikke som minister går ind og blander mig i den konkrete sagsbehandling. Jeg skal også gøre opmærksom på, at vi har det, der hedder et selvmøderprincip i Danmark, og det ved jeg godt ikke nødvendigvis er så attraktivt, men det er bare for at sige, at på det, der hedder vores § 110-tilbud, kan man henvende sig af egen drift uden at behøve godkendelse fra en kommune, så man trods alt ikke står fuldstændig uden tag over hovedet.

Jeg vil også gerne starte med at sige, at der findes rigtig mange grunde til, at man bosætter sig på en campingplads. For nogle mennesker kan det være den eneste mulighed i en meget presset livssituation, og for andre kan det være et mere aktivt og positivt tilvalg, og jeg tror, det findes i alle nuancer derimellem. Så det er bare for at sige, at der kan være rigtig mange forskellige grunde til, at man gør det, men uanset hvad der gør sig gældende og hvad der egentlig er baggrunden for den enkelte, skal helårsophold på en campingplads ikke være løsningen på en boligmangel for mennesker, som ikke har andre valg. Der skal vi selvfølgelig som velfærdssamfund kunne hjælpe bedre, og det vil sige, at i de tilfælde, hvor der er tale om, at man ikke føler, at man har – eller man decideret ikke har – andre valg, skal vi selvfølgelig være behjælpelige.

Men vi skal altså i Danmark under ingen omstændigheder have trailerparker. Jeg synes, en af de fantastiske ting ved det danske velfærdssamfund er, at vi kan tilbyde en bedre boligstandard end det, man ser i andre samfund, hvor trailerparker har udviklet sig til at være en af de måder, en for stor del af befolkningen bor på. Jeg mener også, at vi i Danmark har gode alternativer til både campingpladser og hjemløshed; særlig den almene sektor tilbyder gode boliger til en relativt lav husleje.

Det er som udgangspunkt den enkeltes ansvar at finde et sted at bo, enten via en venteliste eller på det private boligmarked. Men der er altså også situationer, hvor borgere har brug for hjælp til at finde et sted at bo, og her har vi i Danmark indrettet reglerne sådan, at kommunerne kan træde til, og at man i yderste konsekvens altså også selv kan møde op og blive indskrevet på det, vi kalder § 110-tilbuddene, altså herbergerne.

Kl. 13:48

Formanden (Søren Gade):

Spørgeren.

Kl. 13:48

Susie Jessen (DD):

Tak. Jeg har taget udgangspunkt i et brev, som Køge Kommune har sendt til Bent på 78 år og til Berit på 59 år, der bor på campingpladsen og har søgt om mulighed for at få en anden bolig, i og med at de jo skal være ude af campingpladsen den 15. februar. De har fået afslag, og fra Jonas Bjørn Whitehorn, som er byrådsmedlem og partikollega med ministeren, har de fået at vide, da han blev spurgt, hvad der så skal ske med beboerne på Corona Camping:

»Jeg ved det ikke. Vi må lave en individuel vurdering af hver enkelt. Og så findes der jo også herberger.« 

Vi vil simpelt hen sende Bent på 78 år og Berit på 59 år, som begge to har sundhedsproblemer, på et herberg i en tid, hvor der er fyldt på herbergerne. Man vil simpelt hen sende dem væk fra den tryghed, de har på Corona Camping i øjeblikket, ud til uvished om vinteren i en krise.

Altså, jeg synes godt nok, det her er voldsomt. Det er en voldsom måde, de her mennesker har fået at vide, hvad deres fremtid simpelt hen bliver, på. Jeg møder meget lidt forståelse fra både kommune og Folketing i forhold til den situation, som de her mennesker står i. Her er der rent faktisk tale om to mennesker, som har prøvet at søge videre og vil prøve at finde et alternativ til Corona Camping, og de møder en lukket dør og hjemløshed. Hvad siger ministeren til det?

Kl. 13:49

Formanden (Søren Gade):

Ministeren.

Kl. 13:49

Social- og boligministeren (Pernille Rosenkrantz-Theil):

Altså, det ville jo være utrolig meget rarere, hvis jeg kunne gå ind i den konkrete sagsbehandling, men som minister kan jeg ikke gå ind og sagsbehandle. Det skal jeg heller ikke. Det er ikke det, der er min opgave som minister. Hvis spørgeren har nogle forslag til, hvordan vi skal ændre på reglerne på området, vil jeg selvfølgelig gerne se på det. Og jeg ved ikke, om der i det, som spørgeren kommer med her, er nogle konkrete forslag til ændring af reglerne. For selvfølgelig skal det være sådan, at kommunen foretager en individuel vurdering.

Sådan som jeg også har forstået det, er det jo en meget divers gruppe, der bor på Corona Camping, og de har meget forskellige forudsætninger. Nogle af dem vil selv kunne finde noget, enten gennem at leje eller gennem at købe. Deres økonomiske forudsætninger er vidt, vidt forskellige. Og man kan sige, at en kommune jo har forpligtelse til og i øvrigt har mulighed for at gå ind og anvise til hver fjerde almene bolig, bl.a. i de situationer, hvor der er borgere, der ikke selv kan finde en bolig. Det vil sige, at det med at stå med det individuelle eksempel, og at så skal jeg som minister sige ja eller nej til, om man har behandlet det rigtigt, ikke er det, der er Folketingets opgave.

Til gengæld er jeg meget åben over for, hvis spørgeren har nogle forslag til, hvad for nogle regelændringer der skal være, for det er jo det, vi laver her i Folketinget. Så hvis spørgeren mener, at der er nogle regler, der er skruet fuldstændig forkert sammen, og som har stillet nogle i en situation, som spørgeren ikke mener er rigtig, er min dør selvfølgelig åben.

Jeg mener, det er afgørende, at der ikke er trailerparker i Danmark, og det er jo ud fra det hensyn, at jeg mener, at vi skal have ordentlige boliger til alle mennesker i Danmark, og jeg mener ikke, at de trailerparker, der er rundtomkring i verden, er en ordentlig boligsituation at stille folk i. Jeg mener også, at vi skal være behjælpelige med at skaffe boliger der, hvor man ikke selv kan. Men jeg kan ikke stå i Folketingssalen med hvert enkelt af de tilfælde og så vurdere på det. Det er jo faktisk det, der er kommunens arbejde.

Kl. 13:51

Formanden (Søren Gade):

Jeg må lige henlede opmærksomheden på, at vi er i den fase, hvor man har ½ minut til spørgsmål og svar.

Spørgeren har ordet. Værsgo.

Kl. 13:51

Susie Jessen (DD):

Da statministeren holdt nytårstale, var der en del af talen, der handlede om det her med, at vi ikke skal have folk sat i kasser, og at vi skal have et opgør med kassetænkningen, sådan at der også er plads til, at der er mennesker, som lever på en anden måde, og som måske ikke lige passer ind i samfundets kasser. Corona Camping er et eksempel på nogle mennesker, som løfter et enormt stort socialt ansvar, så jeg vil meget gerne have en dialog med ministeren om mulighederne for, at der måske kan gives nogle dispensationer til campingpladser, der reelt set er en fordel for samfundet.

Men lige nu og her er jeg faktisk bare meget, meget optaget af de her mennesker, som ender i hjemløshed. Jeg synes ikke, det er på sin plads i det danske samfund, i vores samfund, at vi sender folk på gaden, når der reelt er andre muligheder. Politiet siger, at de kommer, hvis ikke man flytter derfra inden den 15. februar. Så jeg håber da, at ministeren måske vil tage en venskabelig snak med sin kollega Maria Stærke i Køge Kommune.

Kl. 13:52

Formanden (Søren Gade):

Ministeren.

Kl. 13:52

Social- og boligministeren (Pernille Rosenkrantz-Theil):

Jeg er faktisk meget optaget af muligheden for at lave alternative og i øvrigt kollektive boformer, for jeg forstår sagtens, at man kan have lyst til at bo på en måde, hvor man i virkeligheden bor mange sammen og har det fællesskab. Jeg har selv camperet rigtig meget som barn, og jeg kender godt til det fællesskab, der også opstår, når man på den måde er sammen med hinanden.

Jeg tror omvendt også bare, det er vigtigt at have med sig, at vi også har ført 100 års kamp mod boliger med skimmelsvamp, for små forhold og dårlige opvækstvilkår for børn og alt muligt andet, og der skal vi altså finde en eller anden balance, hvor vi ikke slår bunden fuldstændig ud af vores boligmarked og nogle ting, som betyder, at vi faktisk har en ret høj boligstandard i Danmark. Og så mener jeg jo omvendt også, at der selvfølgelig skal være mulighed for, at man har en anderledes måde at leve på end den, de fleste danskere har.

Kl. 13:53

Formanden (Søren Gade):

Spørgeren.

Kl. 13:53

Susie Jessen (DD):

Jeg er rigtig glad for, at ministeren har det på samme måde som mig, altså at der skal være plads til alternative boformer, og at vi skal ind at kigge på, hvad værdien af et sted som Corona Camping er, i forhold til at de går ind og hjælper med nogle opgaver, som kommunen normalt løfter. Det er jo kun godt for et samfund som vores, at der er nogle ildsjæle derude, der simpelt hen hjælper de her mennesker. Så jeg vil egentlig ikke stille et spørgsmål. Jeg vil bare sige tak, fordi der er en åbenhed over for at få ændret på nogle af de her ting.

Kl. 13:54

Formanden (Søren Gade):

Ministeren.

Kl. 13:54

Social- og boligministeren (Pernille Rosenkrantz-Theil):

Jeg vil så bare understrege – og i øvrigt også takke for opmærksomheden på det fra spørgerens side – at det er vigtigt, at vi har forskellige måder at kunne leve på. For mig er det omvendt så også vigtigt, at man gør det inden for en lovlig ramme, fordi det der også er muligt at regulere sig ud af, at vi ikke har beboelser med skimmelsvamp over det hele og har elendige boligforhold, at man kan bo i kældre, anvises til kældre, hvor man så skal vokse op som barn.

Så man kan sige, at det, når det er vigtigt, at det er lovligt, så også er, fordi det bliver reguleret. Derfor vil jeg også understrege, at det, når lovgivningen er sådan, som den er, så faktisk er vigtigt, at den bliver overholdt, fordi det også er sådan, vi stiller os solidariske med alle andre, der ellers ville få slået bunden ud af den boligstandard, man tillader sig på tværs af et lejemarked, og hvor de ellers meget hurtigt kan blive gidsler.

Kl. 13:54

Formanden (Søren Gade):

Det afslutter spørgsmålet, og vi siger tak til social- og boligministeren og tak til fru Susie Jessen.

Vi går videre til spørgsmål nr. 8, som er til beskæftigelsesministeren.

Kl. 13:55

Spm. nr. S 156 (omtrykt)

8) Til beskæftigelsesministeren af:

Pia Kjærsgaard (DF):

Finder ministeren det rimeligt, at de mange pensionister, der havde regnet med, at modregning af egen arbejdsindtægt i folkepensionen blev fjernet pr. 1. januar 2023 som aftalt i reformpakken »Hurtigere i job, et stærkere arbejdsmarked, investeringer i fremtiden og innovative virksomheder«, holdes hen i uvished, fordi ministeren hverken vil bekræfte eller afkræfte, at regeringen vil fremsætte et lovforslag, der fjerner modregning af egen arbejdsindtægt i folkepensionen?

Formanden (Søren Gade):

Jeg giver nu ordet til fru Pia Kjærsgaard.

Kl. 13:55

Pia Kjærsgaard (DF):

Tak for det. Jeg vil da godt sige til ministeren, at der indgik en lille overvejelse af, om jeg skulle trække spørgsmålet, men så tænkte jeg, at nej, det gør jeg ikke, selv om ministeren kl. 24 i går aftes meddelte, at nu havde man fået styr på folkepension, modregning osv. Man må nok sige, at det lige var i sidste øjeblik, men så tænkte jeg, at jeg stiller det alligevel, for så kan jeg jo sådan set godt blære mig lidt med, at det er Dansk Folkeparti, der i den grad har rykket ministeren for det her. Jeg bliver så utrolig glad for, at vi har Dansk Folkeparti, mit parti, og så tænkte jeg, at jeg alligevel vil have ministeren i salen, for der er alligevel nogle spørgsmål, man godt kan følge op med, altså hvorfor i alverden det har taget så lang tid, og hvorfor Ældre Sagen, jeg og andre politikere skulle rykke ministeren, før man endelig kom med det sådan lige kl. 24, aftenen inden ministeren skulle i Folketingssalen og svare.

Kl. 13:56

Formanden (Søren Gade):

Ministeren.

Kl. 13:56

Beskæftigelsesministeren (Ane Halsboe-Jørgensen):

Tak for spørgsmålet. For regeringen – og her tror jeg roligt, jeg både kan inddrage den tidligere regering, jeg selv var en del af, og den nye regering, jeg er en del af – er det vigtigt, at flere seniorer har lyst til at blive på arbejdsmarkedet, også selv når de når pensionsalderen. Derfor er jeg også glad for, at vi i første omgang fra årsskiftet fik afskaffet modregningen i pension som følge af en partners arbejdsindtægt.

Forslaget betyder, at man som folkepensionist, seniorpensionist eller førtidspensionist ikke bliver straffet økonomisk for, at ens ægtefælle eller samlever arbejder. Den tidligere regering – den rene S-regering – indgik også en aftale om at afskaffe modregningen i folkepensionens grundbeløb og pensionstillæg som følge af det selv at have en arbejdsindtægt, og jeg er meget glad for, at vi i den indeværende folketingssamling får en mulighed for at fremsætte det lovforslag, der netop udmønter den aftale fra sidste år. Som forudsat vil ændringerne få en tilbagevirkende betydning. Det vil sige, at det træder i kraft den 1. januar 2023, og det betyder, at pensionister vil få efterreguleret deres grundbeløb og pensionstillæg efter de nye regler i starten af 2024, sådan som det også hele tiden har været en del af aftalen.

Ændringen vil gøre det mere attraktivt for vores seniorer at bidrage til arbejdsmarkedet. Det er dejligt, det er godt både for dem og for et arbejdsmarked, der har brug for dem, og det vil også være en forenkling, hvor man ikke hele tiden behøver at sætte sig ind i komplicerede regler for beregningen af pension, før man vælger, om man skal tage ekstra arbejde. Det er min forhåbning, at vi kommer til at være mange, der bakker op om det. Jeg glæder mig over, at Dansk Folkeparti gør det. Det er et forslag, der skønnes at komme 50.000 folkepensionister til gode. Det er mennesker, som vi i meget høj grad har gavn af har lyst til at arbejde, hvis de kan og vil. Tak for ordet.

Kl. 13:57

Formanden (Søren Gade):

Spørgeren.

Kl. 13:57

Pia Kjærsgaard (DF):

Ministeren kan selvfølgelig fuldstændig regne med, at Dansk Folkeparti bakker op. Vi var en del af den aftale, man indgik før valget, og vi har da hele tiden haft en forventning om, at man lever op til de aftaler, man har indgået. Nu kan man jo visse steder desværre læse, at statsministeren ikke altid vil være interesseret i det. Men jeg er overbevist om, at der her har været så stort et pres fra rigtig mange, både folk, der står til at skulle have en folkepension, og folk udenfor og i øvrigt alle, der synes, det er helt fornuftigt, at man selvfølgelig skal være på arbejdsmarkedet, specielt i en tid, som vi har nu, hvor der er mangel på arbejdskraft, hvis man føler sig frisk, uden at blive modregnet. Det har de gået og ventet på rigtig længe.

Men jeg må nok også sige, at jeg var noget overrasket over, at det ikke stod i det foreløbige lovkatalog fra regeringen. Men nu kommer det altså, og det kan jeg da kun glæde mig over, og jeg må jo bare, for at ministeren overhovedet ikke skal være i tvivl, sige, at vi begge to kan være glade. Jeg er glad, fordi Dansk Folkeparti har presset på, og ministeren er glad, fordi ministeren nu kan bryste sig af, at det er ministeren, der fremsætter forslaget – det er fint – og vi går alle sammen glade i Folketingssalen, når vi stemmer for det her og taler for det. Og ikke mindst er folkepensionisterne rigtig glade, og det er jo meget, meget vigtigt.

Kl. 13:59

Formanden (Søren Gade):

Ministeren.

Kl. 13:59

Beskæftigelsesministeren (Ane Halsboe-Jørgensen):

Den udlægning deler jeg til fulde med spørgeren. Det er dejligt, at hun og jeg kan være glade, men mest af alt handler det jo om, at vi har en stor gruppe seniorer, som stadig er en kæmpe værdi for vores arbejdsmarked, og som har lyst til fortsat at være det, også selv om de når folkepensionsalderen. Og med det her lovforslag og den aftale, vi i fællesskab har lavet med hinanden, sikrer vi, at det faktisk også økonomisk bedre kan betale sig. Det synes jeg vi kan ranke ryggen af. Det er et vigtigt tiltag, og jeg vil godt bekræfte, at den aftale var jeg glad for. Den blev indgået inden valget. Jeg er glad for, at Dansk Folkeparti var med til at tage ansvar, og jeg er glad for, at Dansk Folkeparti fortsat bakker op.

Kl. 13:59

Formanden (Søren Gade):

Spørgeren.

Kl. 13:59

Pia Kjærsgaard (DF):

Det er dejligt at være glad som politiker, og jeg vil bare sige, at Dansk Folkeparti kommer med flere forslag til at få seniorer på arbejdsmarkedet, for det er der i allerhøjeste grad behov for. Jeg synes, det er forfærdeligt fortsat at kunne læse om den aldersdiskrimination og høre om den aldersdiskrimination, der er i vores samfund. Det ligner ikke noget, når der er så mange, som er friske, og som gerne vil på arbejdsmarkedet, måske ikke på fuld tid, men i hvert fald i en del af deres seniorliv. Så det kommer vi tilbage til.

Så er jeg glad for, at ministeren endelig er glad og har en god sag; der har ikke været for mange af dem på det sidste. Så sådan må det også være, når det gælder arbejdsudbud, at der er gode måder at få arbejdsudbud på.

Kl. 14:00

Formanden (Søren Gade):

Ministeren.

Kl. 14:00

Beskæftigelsesministeren (Ane Halsboe-Jørgensen):

Jeg vil også gerne kvittere for, at spørgeren og spørgerens parti fortsat har fokus på det her område, og jeg synes også, når man kigger tilbage, at vores respektive partier har lavet gode aftaler med hinanden, også på beskæftigelsesområdet, og det håber jeg i den grad kan fortsætte. Der er masser af fællesmængder, hvor vi kan skabe gode resultater i den her sammenhæng for en meget stor gruppe af folkepensionister, som vi i den grad har brug for på vores arbejdsmarked. Så tak. (Pia Kjærsgaard (DF): Jeg kan kun kvittere og sige, at det vil jeg se frem til).

Kl. 14:00

Formanden (Søren Gade):

Tak, og det afslutter spørgsmålet. Vi siger tak til fru Pia Kjærsgaard.

Vi går videre til spørgsmål nr. 9, og det er til beskæftigelsesministeren af hr. Steffen Larsen.

Kl. 14:01

Spm. nr. S 212

9) Til beskæftigelsesministeren af:

Steffen Larsen (LA):

Mener ministeren, at mere udenlandsk arbejdskraft kan skade danske ledige i en situation med udpræget mangel på arbejdskraft?

Formanden (Søren Gade):

Værsgo.

Kl. 14:01

Steffen Larsen (LA):

Pænt goddag til ministeren. Mener ministeren, at mere udenlandsk arbejdskraft kan skade danske ledige i en situation med udpræget mangel på arbejdskraft?

Kl. 14:01

Formanden (Søren Gade):

Ministeren.

Kl. 14:01

Beskæftigelsesministeren (Ane Halsboe-Jørgensen):

Tak for spørgsmålet. Ja, det mener jeg, hvis man gør det uklogt og på en socialt uansvarlig måde. Regeringen ønsker et bæredygtigt arbejdsmarked. Det er fundamentet for vores velfærd og for vores velstand. Virksomhederne skal på den ene side have adgang til den arbejdskraft, de har brug for, men vi skal samtidig sørge for at få flest mulige ind i det arbejdende fællesskab i vores eget land.

Hverken jeg eller den samlede regering er bange for udenlandsk arbejdskraft, tværtimod. Men det må ikke blive det eneste værktøj, vi griber til. Vi skal også investere i og satse på den danske arbejdsstyrke. Jeg mener faktisk også, vi har et ansvar for at skabe nogle rammer, hvor vi får flest mulige med, særlig i de rigtig gode tider. Her kan vi få nogle af de arbejdsløse, der står lidt længere fra arbejdsmarkedet, med. Vi kan få nogle af de unge inkluderet og måske også, som vi lige var omkring i det foregående spørgsmål, få flere af vores seniorer til at tage en ekstra tørn. Det handler om uddannelse, og det handler om opkvalificering. Med nye kompetencer eller omskoling er der rigtig mange, også i Danmark, der kan bidrage.

Men når man så har skruet på de knapper, er det selvfølgelig også en del af løsningen at kigge til udlandet. Her er det oplagt i første omgang at se over sundet til Sverige eller til resten af Europa, hvor der lige nu er 13 millioner ledige europæere.

Men så er der også international rekruttering. I sidste uge præsenterede regeringen en akutplan for sundhedsvæsenet, hvor udenlandsk arbejdskraft indgår som en del af løsningen, og det står også sort på hvidt, at de tre regeringspartier er enige i regeringsgrundlaget om at gå videre og permanentgøre den aftale om styrket international rekruttering, som blev lavet sidste sommer.

Regeringen går til udfordringen med mangel på arbejdskraft med mange forskellige værktøjer, og det er i min optik både klogt og socialt ansvarligt. Tak for ordet.

Kl. 14:03

Formanden (Søren Gade):

Spørgeren.

Kl. 14:03

Steffen Larsen (LA):

Men nu er det jo bare sådan, at jeg har bemærket, at beskæftigelsesministeren i et interview med Politiken den 24. januar 2023 hævder, at udenlandsk arbejdskraft potentielt kan tage jobs fra danskere. Et stort dansk studie fra 2015 viste det modsatte, nemlig at danske lønmodtagere flyttede sig op i værdikæden og opnåede højere lønninger som konsekvens af indvandringen.

Skyldes ministerens modstand mod udenlandsk arbejdskraft, at ministeren ikke er godt nok bekendt med empirien på området? Konklusionen om højere løn til danskere genfindes også i Beskæftigelsesministeriets eget litteraturstudie fra 2018.

Kl. 14:03

Formanden (Søren Gade):

Ministeren.

Kl. 14:03

Beskæftigelsesministeren (Ane Halsboe-Jørgensen):

Nej, min modstand skyldes ikke manglende kendskab til empiri.

Kl. 14:04

Formanden (Søren Gade):

Spørgeren.

Kl. 14:04

Steffen Larsen (LA):

Det er jo rart at høre, at regeringen samlet går ind for, at vi skal have mere udenlandsk arbejdskraft. Jeg kan også bemærke, at Venstres beskæftigelsesordfører, Christoffer Aagaard Melson, har udtalt, at virksomheder skal hjælpes med at tiltrække højtuddannet udenlandsk arbejdskraft. Regeringsgrundlaget indeholder det samme. Så jeg vil bare lige have bekræftet igen: Er det ikke korrekt, at regeringen ønsker mere udenlandsk arbejdskraft?

Kl. 14:04

Formanden (Søren Gade):

Ministeren.

Kl. 14:04

Beskæftigelsesministeren (Ane Halsboe-Jørgensen):

Jo, det er fuldstændig korrekt. Som jeg også sagde i min besvarelse af samrådsspørgsmålet, er der en række knapper at skrue på. For regeringen er det rigtig vigtigt at have et bredt perspektiv på, både at de over 40.000 unge, vi har, der hverken er i uddannelse eller arbejde, bliver tænkt ind, at vores seniorer bliver tænkt ind, at vi får et rummeligt arbejdsmarked for folk med handicap, og at mangel på fodfæste på vores arbejdsmarked i det hele taget bliver tænkt ind, bliver investeret i, bliver løftet og gjort en indsats for, samtidig med at jeg er helt bevidst om, at der er nogle dele af vores arbejdsmarked lige nu, som har brug for international rekruttering, og det åbner vi så samtidig for, kontrolleret, og så længe der er brug for det.

Kl. 14:05

Formanden (Søren Gade):

Spørgeren.

Kl. 14:05

Steffen Larsen (LA):

Det er jo godt at høre. Du taler meget om investeringer, og det gør jo, at vi lige kan hoppe videre til en lille ting. For en undersøgelse fra Finansministeriet viser, at en udenlandsk lønmodtager på beløbsordningen i gennemsnit bidrager med 300.000 kr. til de offentlige finanser om året. Så er den her modstand mod udenlandsk arbejdskraft, som ministeren udtrykte i interviewet, simpelt hen en bekymring for, at statskassen kan blive for overfyldt med penge til alle de investeringer?

Kl. 14:05

Formanden (Søren Gade):

Ministeren.

Kl. 14:05

Beskæftigelsesministeren (Ane Halsboe-Jørgensen):

Altså, jeg ved ikke rigtig, hvordan spørgeren kan blive ved med at insistere på, at der er sådan en modstand, når det nu faktisk både er sådan, at den tidligere S-regering stod i spidsen for en aftale om styrket international rekruttering, og at vi også fuldstændig klart lægger op til, at det er en del af løsningen, også i de kommende år og også i forhold til beløbsordningen.

Men jeg synes også, man må insistere på, at vi også har danskere, der mangler arbejde, og som vi er nødt til at have med i det arbejdende fællesskab. Det vil i hvert fald være min indstilling, at vi går balanceret til værks.

Kl. 14:06

Formanden (Søren Gade):

Tak for det, og det afsluttede spørgsmålet. Vi siger tak til beskæftigelsesministeren og hr. Steffen Larsen.

Vi byder velkommen til børne- og undervisningsministeren, og der er et spørgsmål fra fru Sólbjørg Jakobsen.

Kl. 14:06

Spm. nr. S 176 (omtrykt)

10) Til børne- og undervisningsministeren af:

Nick Zimmermann (DF):

Hvad er ministerens holdning til, at børn helt ned til 6-7-årsalderen i Københavns Kommune nu kan undervises af Normstormerne og dermed udsættes for holdninger såsom, at der er mange køn, der har menstruation, at børn ikke skal kalde deres bror eller deres søster for bror eller søster, men for »søsken«, og at nevøer og niecer skal kaldes »niøcer«?

Skriftlig begrundelse

Spørgeren henviser til artiklen »Trods beskyldninger om »kønsaktivistisk propaganda«: Normstormerne rykker ind i de yngste klasser« af 24. januar 2023 fra Kristeligt Dagblad.

(Spørgsmålet er udgået, da det er taget tilbage af spørgeren).

Kl. 14:06

Spm. nr. S 188

11) Til børne- og undervisningsministeren af:

Sólbjørg Jakobsen (LA):

Hvad mener ministeren om brug af seksualiserende undervisningsmateriale helt ned i indskolingen, sådan som bl.a. Normstormerne gerne vil udbrede det i København og Aarhus?

Skriftlig begrundelse

Der henvises til artiklen »Nu vil Normstormerne helt ned i børnehaveklassen« »Dårlig idé at lade dem forsøge at radikalisere børn«« i Berlingske den 26. januar 2023.

Formanden (Søren Gade):

Værsgo.

Kl. 14:06

Sólbjørg Jakobsen (LA):

Tak, og goddag til ministeren. Hvad mener ministeren om brug af seksualiserende undervisningsmateriale helt ned i indskolingen, sådan som bl.a. Normstormerne gerne vil udbrede det i København og Aarhus?

Kl. 14:06

Formanden (Søren Gade):

Ministeren.

Kl. 14:06

Børne- og undervisningsministeren (Mattias Tesfaye):

Også goddag til spørgeren fra min side af. Folkeskolens seksualundervisning har jo været til debat i de senere år. Det synes jeg egentlig grundlæggende set er positivt.

I folkeskolen har vi ikke et centralt fastsat pensum. Undervisningen bliver tilrettelagt med udgangspunkt i det, vi kalder fælles mål. Det er et fagligt og pædagogisk valg fra skolens side, hvilket materiale der så bedst understøtter elevernes læring i et konkret undervisningsforløb.

Der er jo også – heldigvis – ret stor enighed herinde på Christiansborg om, at skolen skal sættes mere fri, end den er i dag, og her mener jeg, at et afgørende element i den frisættelse er, at vi har tillid til, at skoleledelserne er i stand til at løfte deres opgave med at leve op til folkeskolens formål og mål for fagene. Jeg synes ikke, vi her fra Christiansborg skal detailregulere klasselokalerne, og dermed heller ikke, at vi skal blande os i udvælgelsen af undervisningsmateriale. Heri ligger også friheden til at trække på eksterne ressourcer. Det kan være folk, man hiver ind udefra, hvis det altså vurderes at være gavnligt.

Men når det så er sagt, følger der selvfølgelig også et ansvar med den her frihed til at have hånd i hanke med, hvad eleverne lærer, og at eleverne selvfølgelig præsenteres for de nødvendige nuancer i deres undervisningsforløb. Jeg har ikke noget ønske om at skulle detailregulere. Jeg synes egentlig, når man kigger ind i fagets formål for sundhed, seksualundervisning og familiekundskab, at det ser fornuftigt ud.

Kl. 14:08

Formanden (Søren Gade):

Spørgeren.

Kl. 14:08

Sólbjørg Jakobsen (LA):

Tak for svaret. Jeg er meget enig i, at det er godt at give folkeskolerne frihed til at vælge, og jeg tror, at både forældre og lærere gerne ser, at børnene klædes godt på i det tempo, der er passende for deres udvikling og alder.

Der er nogle emner, der ikke skal ideologiseres. Hvis vi kigger på Normstormerne, som man vælger nogle steder, så synes jeg, selv om vi ikke skal blande os, at man som øverste myndighed på undervisningsområdet burde kigge kritisk på en organisation, som tydeligvis er meget ideologiserende. De udtaler, at noget som menstruation ikke skal være et kvindebegreb, og at vi ikke længere skal kalde nevøer og niecer for det; vi skal ikke lægge op til, at der kun er to køn.

Er det ikke ministerens mening – eller er det ikke generel logisk fornuft – at børn i 6-årsalderen selvfølgelig skal have en grundlæggende forståelse for biologi, og at det kan gå ud over fagligheden, hvis vi risikerer at forvirre dem i sådan en ung alder med sådan et ideologisk grundlag? Det er i hvert fald dybt bekymrende, når jeg læser det som forælder.

Kl. 14:09

Formanden (Søren Gade):

Ministeren.

Kl. 14:09

Børne- og undervisningsministeren (Mattias Tesfaye):

Hvis der er andre end kvinder, der har menstruation, kan jeg høre, at jeg måske også selv skal en tur på skolebænken igen, for så er der da noget, jeg selv har misforstået.

Så vidt jeg er orienteret, eksisterer det samarbejde, der har været mellem Aarhus Kommune og Normstormerne, ikke mere. Så så vidt jeg er orienteret, er det kun mellem Københavns Kommune og den her konkrete organisation. Og det er ikke mere end en uge siden, jeg holdt et møde med skoleborgmesteren i København, hvor jeg bl.a. selv tog det her op for at høre hans vurdering af de mange avisartikler, der har været.

Men jeg er nu rimelig tryg ved, at skoleledelserne i København og Københavns Borgerrepræsentation lever op til det, der står i lovgivningen. Hvis ikke de gør det, er det klart, at der er statslige tilsyn. Men så vidt jeg er orienteret, lever de op til de beskrivelser, vi har vedtaget herindefra.

Kl. 14:10

Formanden (Søren Gade):

Spørgeren.

Kl. 14:10

Sólbjørg Jakobsen (LA):

Tak. Det er betryggende at høre, at undervisningsministeren også betragter det som et kvindeligt fænomen at have menstruation. Det tror jeg i hvert fald også er vigtigt at vi holder fast i at lære vores børn, især i den alder.

Med hensyn til hvordan samfundskonstruktioner kan se ud, hvordan mennesker opfatter sig selv og hvordan deres seksuelle orientering er, er det rigtigt, at vi jo selvfølgelig skal kunne rumme alle mennesker. Men her snakker vi om, at vi lader folk komme ind i folkeskolen og lader ideologi få plads. Jeg håber og er glad for – indtil videre i hvert fald – at undervisningsministeren fortæller, at ministeren er opmærksom på det her. For det er meget, meget bekymrende, at man lader folk, som skubber læreren i baggrunden og overtager ud fra et ideologisk standpunkt, som jeg ikke synes vi skal respektere, komme ind.

Kl. 14:11

Formanden (Søren Gade):

Ministeren.

Kl. 14:11

Børne- og undervisningsministeren (Mattias Tesfaye):

Jeg vil godt starte med at sige, at læreren jo har ansvaret. Man kan ikke bare lukke en organisation ind i klasselokalet og så gå ind på lærerværelset og tage en kop kaffe. Læreren har ansvaret for det, der foregår, og det skal de kunne stå på mål for. Man kan invitere en virksomhed ind, en politiker ind, en interesseorganisation ind, en fodboldspiller ind eller en tidligere narkoman ind – man kan jo invitere mange mennesker ind for at kvalificere undervisningen – men det er altid læreren, der har ansvaret for, hvad der foregår, og skoleledelsen, der har ansvaret for, hvad der foregår.

Det, som der står i fagets formål, er bl.a., at emnet skal medvirke til, at eleverne opnår erkendelse af egne grænser og rettigheder samt forståelse for andres. Og så står der, at når man er færdig med 3. klasse, skal eleven kunne forklare, hvad der fremmer sundhed og trivsel i eget liv. Vejen til at komme hen til det kan jo være mangfoldig, men uanset hvilken vej man vælger, står læreren og skoleledelsen til ansvar for alt, hvad der foregår. Det gælder også, når man har Normstormerne på besøg.

Kl. 14:12

Formanden (Søren Gade):

Spørgeren.

Kl. 14:12

Sólbjørg Jakobsen (LA):

Det er rigtigt, at det er læreren, der har ansvaret. Men Normstormerne bruger den metode, at de kommer ind og overtager undervisningen. Så selv om læreren har ansvaret og måske ikke sidder og drikker en kop kaffe, træder læreren i baggrunden, og så er det den her organisation, som har det her ideologiske grundlag, der står for at undervise vores børn. Det er mennesker, som ikke tror på, at man skal fortælle, at menstruation er et kvindeligt begreb, og mener, at vi ikke skal kalde vores niecer og nevøer niecer og nevøer længere, men at det skal være kønsneutralt. Det er bekymrende.

Kl. 14:13

Formanden (Søren Gade):

Ministeren for en afsluttende bemærkning.

Kl. 14:13

Børne- og undervisningsministeren (Mattias Tesfaye):

Jeg har meget stærke holdninger til mange ting i skolen: skærme i skolen, hvordan man tilrettelægger seksualundervisning og masser af andre ting. Men jeg vil også prøve som minister at træde et skridt væk og have tillid til, at skoleledelserne selv er i stand til at leve op til det ansvar, de jo har i lovgivningen, som den er skruet sammen i dag.

En del af det ansvar er, at når man lukker andre ressourcer ind i skolen, står man til ansvar for den undervisning, der foregår. Det må godt være folk, der udfordrer vores vante forestillinger om, hvad der er op og ned, men det skal være tilrettelagt til de børn og den aldersgruppe, der er, og der skal være nogle lærere, der sørger for, at børnene kommer klogere ud af lokalet og ikke mere forvirrede ud af lokalet.

Kl. 14:14

Formanden (Søren Gade):

Det afslutter spørgsmålet, og vi siger tak til fru Sólbjørg Jakobsen.

Vi går videre til spørgsmål nr. 12. Det er også til børne- og undervisningsministeren.

Kl. 14:14

Spm. nr. S 220

12) Til børne- og undervisningsministeren af:

Helene Liliendahl Brydensholt (ALT):

Hvordan mener ministeren at indførelsen af minimumsnormeringer er en løsning på udfordringerne med pædagogmangel, som ministeren peger på i en udtalelse til TV 2 den 28. januar 2023?

Formanden (Søren Gade):

Jeg giver nu ordet til fru Helene Liliendahl Brydensholt.

Kl. 14:14

Helene Liliendahl Brydensholt (ALT):

Tak skal du have, og tak til ministeren for at komme ind og besvare mit spørgsmål. Hvordan mener ministeren at indførelsen af minimumsnormeringer er en løsning på udfordringerne med pædagogmangel, som ministeren peger på i en udtalelse til TV 2 den 28. januar 2023?

Kl. 14:14

Formanden (Søren Gade):

Ministeren.

Kl. 14:14

Børne- og undervisningsministeren (Mattias Tesfaye):

Også tak fra min side for at stille spørgsmålet. Med den aftale og den lovgivning om minimumsnormeringer, som er indgået, er der faktisk sikret et historisk løft af vuggestuer og børnehaver. Kommunerne modtager et beløb stigende fra 500 mio. kr. i 2020 til ca. 1,3 mia. kr. i år. Det er penge til at ansætte pædagogisk personale, så normeringerne løbende kan blive forbedret. Tanken er minimumsnormeringer, dvs. én voksen til tre børn i vuggestuen og én voksen til seks børn i børnehaven, og det træder i kraft den 1. januar 2024.

Vi kan allerede nu se en stigning i antallet af pædagogisk personale. Fra 2019 til 2021 er antallet af uddannede pædagoger ansat i kommunale og selvejende institutioner steget med ca. 1.000.

Med det sagt ved jeg også godt, at der er institutioner og kommuner, som er udfordrede for tiden, både i forhold til et meget højt sygefravær, som ikke er unormalt på den her tid af året, men alligevel, men også fordi der generelt set er rekrutteringsudfordringer på flere af de store velfærdsområder, herunder i forhold til at skaffe uddannet personale i vuggestuer og børnehaver.

Minimumsnormeringerne og de penge, der er afsat til det, er en del af løsningen, idet de forbedrer forholdene i daginstitutionerne og dermed også er med til at gøre området mere attraktivt at arbejde på, ganske enkelt fordi arbejdsmiljøet er et andet, når man er flere voksne om børnene.

Kl. 14:16

Formanden (Søren Gade):

Spørgeren.

Kl. 14:16

Helene Liliendahl Brydensholt (ALT):

Tak for svaret. Så kommer her et spørgsmål mere: Hvad kommer konsekvenserne til at være for en kommune, hvis den ikke kan leve op til kravet om minimumsnormeringer? Og hvis der kommer nogen konsekvenser, hvordan vil ministeren så sikre, at det ikke vil bevirke, at kommunerne går ud og rekrutterer en masse ufaglært personale, som så vil få pædagogandelen til at falde endnu mere, end den allerede er?

Kl. 14:16

Formanden (Søren Gade):

Ministeren.

Kl. 14:16

Børne- og undervisningsministeren (Mattias Tesfaye):

Jeg skal måske starte med at sige, at minimumsnormeringerne egentlig både gælder pædagoger, pædagogiske assistenter og pædagogmedhjælpere. Så kommunerne kan godt leve op til minimumsnormeringerne ved at ansætte ufaglærte, f.eks. pædagogmedhjælpere. Det er også lidt det, man faktisk kan se sker for tiden. Nu har jeg bare lige nogle tal her: Fra 2019 til 2021 steg antallet af ansatte fra 48.000 til 53.000, altså en ret markant vækst på 5.000. Men størstedelen af væksten skete på pædagogmedhjælperne. Det er ikke på pædagogerne, og det er faktisk heller ikke på de pædagogiske assistenter. Det er sket, ved at man har ansat folk uden en pædagogisk uddannelse.

Kl. 14:17

Formanden (Søren Gade):

Spørgeren.

Kl. 14:17

Helene Liliendahl Brydensholt (ALT):

Ja, og det er jo lige præcis det, som er problematikken, jeg prøver at tage op her – at vi ligesom ser det her fald i andelen af pædagoger. Derfor er jeg egentlig også nysgerrig efter at spørge ind til den resterende del af aftalen om minimumsnormeringer, hvor der skulle afsættes penge til opkvalificering af pædagogmedhjælpere og pædagogiske assistenter. Det ser ud til, at den falder fra nu, i hvert fald ud fra hvad man kan tolke af udtalelser i medierne. Så hvad er så ministerens plan i forhold til at opkvalificere medhjælpere og pædagogiske assistenter til meritpædagoger?

Kl. 14:18

Formanden (Søren Gade):

Ministeren.

Kl. 14:18

Børne- og undervisningsministeren (Mattias Tesfaye):

Vi er meget store tilhængere af meritpædagoguddannelsen. Vi kan jo se, at dem, der har været pædagogmedhjælpere først og kommer på seminariet, har lavere fravær og lavere frafald, de kan godt lide dem på studiet, fordi det er folk, der har praksiserfaring, og som ved, hvad det vil sige at være i en daginstitution, og de får arbejde bagefter. Det er meget vellidt personale af kommunerne. Så man kan på ingen måde tolke ud af det, der er blevet sagt af mig eller andre, at der ikke fortsat skal være merituddannelse af pædagoger, eller at der ikke skal afsættes penge til det.

Kl. 14:18

Formanden (Søren Gade):

Spørgeren.

Kl. 14:18

Helene Liliendahl Brydensholt (ALT):

Okay, det er interessant.

Så har jeg et sidste spørgsmål til ministeren. I sidste uge udgav Børne- og Undervisningsministeriet den nye beregningsmodel til at opgøre praksisnormeringer i daginstitutioner. Hvordan vil ministeren sikre, at den bliver brugt i kommunerne, så der opgøres normeringer på institutionsniveau, så forældre og pædagoger får gennemsigtighed og et ærligt billede af, hvor mange voksne der er ude i dagtilbuddene, og ligeledes så vi politikere selvfølgelig får et ordentligt grundlag at træffe beslutninger ud fra, som er så tæt på børnenes hverdag som overhovedet muligt?

Kl. 14:19

Formanden (Søren Gade):

Ministeren for en afsluttende bemærkning.

Kl. 14:19

Børne- og undervisningsministeren (Mattias Tesfaye):

Det er rigtigt, at det blev offentliggjort tidligere på ugen – eller i sidste uge; det har jeg lige glemt. Men jeg vil godt lige rejse bare en enkelt bekymring i forhold til det her med minimumsnormeringer på institutionsniveau, for jeg synes, at det er vigtigt, at man kan sidde nede på rådhuset og f.eks. beslutte sig for, at man gerne vil have ekstra personale til dagtilbud i udsatte boligområder. Hvis man vil det, kan det jo være, at det har konsekvenser et andet sted, i en mere ressourcestærk del af byen, og hvis vi insisterer på, at alt skal være reguleret ned på den enkelte institutions niveau, risikerer vi, at det bliver de børn, der bor i de udsatte boligområder, der betaler den største pris. Så jeg vil som udgangspunkt være en lille smule skeptisk ved at skulle have normeringer brudt helt ned på institutionsniveau.

Kl. 14:20

Formanden (Søren Gade):

Det afslutter spørgsmålet. Vi siger tak til børne- og undervisningsministeren og til fru Helene Liliendahl Brydensholt.

Vi går videre til spørgsmål nr. 13, og det er til udlændinge- og integrationsministeren. Jeg giver ordet til fru Pia Kjærsgaard.

Kl. 14:20

Spm. nr. S 161 (omtrykt)

13) Til udlændinge- og integrationsministeren af:

Pia Kjærsgaard (DF):

Er ministeren tilfreds med forløbet og udviklingen i forhold til regeringens planer om et udrejsecenter i Rwanda?

Formanden (Søren Gade):

Værsgo.

Kl. 14:20

Pia Kjærsgaard (DF):

Jeg synes, man er nødt til at rejse det her spørgsmål i Folketingssalen, for man undres, for at sige det mildt. Hvad er begrundelsen for, at regeringen nu efter 5 år – 5 år – ikke længere synes, at Danmark alene skal etablere det asylcenter, men at det nu skal være med andre lande? Er det ikke vigtigt, at man finder en løsning på problemet, og at i hvert fald Socialdemokraterne fortsat siger, hvad de sagde før og under valget?

Kl. 14:20

Formanden (Søren Gade):

Ministeren.

Kl. 14:20

Udlændinge- og integrationsministeren (Kaare Dybvad Bek):

Tak for det, og tak for spørgsmålet i dag. Jeg var blevet helt bekymret, for jeg er vant til at være den minister, der har flest samråd og flest spørgsmål hernede, men det er, som om oppositionspartierne er faldet af på den, og jeg har slet ikke nogen samråd på vej. Så jeg er glad for, at der stadig er opmærksomhed på det her spørgsmål.

Jeg kan sige til spørgeren, at vi selvfølgelig står fast på og fortsat vil arbejde for at lave et modtagecenter, enten som en model sammen med andre europæiske lande eller som en model, hvor vi laver et konkret samarbejde – nu er det jo Rwanda, som vi har haft et samarbejde med – mellem Danmark og Rwanda. De to planer arbejder vi videre med parallelt, og der er sådan set ikke noget, der er forandret i forhold til det.

Kl. 14:21

Formanden (Søren Gade):

Spørgeren.

Kl. 14:21

Pia Kjærsgaard (DF):

Undskyld, minister, men jeg synes, det lyder som fup – direkte fup – og man bliver ved med at holde befolkningen hen med et eller andet. Der er gået 5 år, og man bliver ved med at sige, at vi arbejder med sagen. Man er rejst ud, man har haft møder, og man har lavet en eller anden form for papirer, som man ikke kan bruge til noget som helst. Vi har været til masser af møder i ministeriet, også før valget, for at få at vide, hvor man stod nu. Vi havde en forventning om, at det ville ske, og nu siger ministeren bare: Jamen vi arbejder videre med det. Skal vi vente 5 nye år, eller hvad? Det her må efterhånden også have nogle omkostninger sådan rent økonomisk med alle de møder og rejser frem og tilbage osv. Er der slet ingen tanker om at gøre et eller andet konkret? Og jeg vil godt høre: Har ministeren forladt det, at Danmark skal gøre det alene? Skal det nu være på EU-plan, sådan som jeg kan forstå at mindst et andet parti i regeringen ønsker?

Kl. 14:22

Formanden (Søren Gade):

Ministeren.

Kl. 14:22

Udlændinge- og integrationsministeren (Kaare Dybvad Bek):

Jeg skal beklage, hvis det føles, som om Socialdemokratiet har siddet i regering i 5 år, men vi har altså ikke siddet i regering i 5 år, som spørgeren siger. Vi har siddet i regering i 3½ år cirka, men det kan godt være, at det for nogle føles som så lang tid. Der er ingen tvivl om, at det at starte sådan et projekt og få det til at fungere er noget, der tager lang tid, og det er noget, som vi mener er afgørende for, at den asylmodtagelse, som man har i Europa, fungerer på en måde, hvor man ikke understøtter menneskesmuglere, men hvor man sikrer, at dem, der har størst behov, kommer først. Det er en plan, man arbejder med i Storbritannien og USA, og det er selvfølgelig også noget, der kommer til at være i Europa på et tidspunkt. Vi håber selvfølgelig, det bliver så hurtigt som muligt.

Kl. 14:23

Formanden (Søren Gade):

Spørgeren.

Kl. 14:23

Pia Kjærsgaard (DF):

Altså, ministeren kommer med nogle bemærkninger, som bare tager tid, og som jeg synes er overflødige, både i sin første og anden besvarelse. Men jeg vil stadig væk godt høre svaret på det, som jeg spurgte om: Har man fortsat planer om, at Danmark skal gøre det alene, eller skal det være på EU-plan? Og hvad gør man så i modsat fald, hvis det heller ikke bliver til noget? For man kan jo have sine store betænkeligheder, desværre. Vil man så fastholde Kærshovedgård? Vil man gøre det andre steder i Danmark? Hvad er det egentlig, man ønsker med det her? For det er et kæmpe, kæmpe problem, at vi har så mange, som faktisk burde være vendt hjem og aldrig nogen sinde være kommet til Danmark, og vi skal altså ikke have flere, så derfor er et udrejsecenter i et andet land helt nødvendigt.

Kl. 14:23

Formanden (Søren Gade):

Ministeren.

Kl. 14:23

Udlændinge- og integrationsministeren (Kaare Dybvad Bek):

Jeg kan sige så meget til spørgeren, at vi rent faktisk er lykkedes med at få færre mennesker til at være på Kærshovedgård og i hele udrejsesystemet – langt bedre, end det lykkedes, dengang spørgeren selv havde en ret stor indflydelse på regeringsledelsen i Danmark. Vi har halveret antallet af folk, der er i udrejsesystemet, de sidste 3 år, fordi vi er gået til opgaven med systematik og hårdt arbejde for at sikre, at folk, der ikke har opholdstilladelse i Danmark, selvfølgelig ikke skal opholde sig her. Og når jeg tænker tilbage på det, kunne jeg egentlig have ønsket mig, at man havde haft den samme systematik og det samme hårde arbejde i alle de år, hvor spørgeren selv havde indflydelse på dansk udlændingepolitik.

Kl. 14:24

Formanden (Søren Gade):

Spørgeren.

Kl. 14:24

Pia Kjærsgaard (DF):

Nu er det mig, der spørger ministeren, og ministeren, der skal svare, og jeg synes bare, det er utilfredsstillende, at man ikke kan få et mere konkret svar fra ministeren, i stedet for at ministeren taler udenom igen igen, nu i sit svar nummer tre. Jeg vil godt vide: Agter man fortsat at arbejde på, at Danmark gør det alene, eller vil man forholde sig til, at det skal være på EU-plan?

Kl. 14:24

Formanden (Søren Gade):

Ministeren for en afsluttende bemærkning.

Kl. 14:24

Udlændinge- og integrationsministeren (Kaare Dybvad Bek):

Jamen det agter vi stadig at gøre. Det svarede jeg i mit første svar, og det svarer jeg gerne igen. Og man kan jo sige, når man ser tilbage på den udlændingepolitiske historie sådan i nyere tid, at nogle af de ting, som vi sidder og bakser med, jo er nogle af de problemer, der netop var på det tidspunkt, hvor Dansk Folkeparti støttede en regering, bl.a. i 2015, hvor der kom et umådelig stort antal udlændinge til Danmark, som vi stadig har udfordringer med at integrere. Så vi prøver at rydde op efter spørgeren og spørgerens partis ageren tidligere.

Kl. 14:25

Formanden (Søren Gade):

Det afsluttede spørgsmålet. Vi siger tak til fru Pia Kjærsgaard.

Vi går videre til spørgsmål nr. 14. Det er også til udlændinge- og integrationsministeren.

Kl. 14:25

Spm. nr. S 177 (omtrykt)

14) Til udlændinge- og integrationsministeren af:

Peter Skaarup (DD) (medspørger: Susie Jessen (DD)):

Er ministeren enig i, at man har ført befolkningen bag lyset, når ministeren i september 2022 gav udtryk for, at ministeren havde en forventning om, at et dansk modtagecenter i Rwanda ville kunne være klar inden for 1 år, men nu siger, at ministeren tror, at et modtagecenter kan oprettes inden for de kommende 5 år?

Formanden (Søren Gade):

Jeg giver ordet til hr. Peter Skaarup.

Kl. 14:25

Peter Skaarup (DD):

Tak for det – og jeg læser spørgsmålet op. Er ministeren enig i, at man har ført befolkningen bag lyset, når ministeren i september 2022 gav udtryk for, at han havde en forventning om, at et dansk modtagecenter i Rwanda ville kunne være klar inden for 1 år, men nu siger, at han tror, at et modtagecenter kan oprettes inden for de kommende 5 år?

Kl. 14:25

Formanden (Søren Gade):

Ministeren.

Kl. 14:25

Udlændinge- og integrationsministeren (Kaare Dybvad Bek):

Nej, det er ministeren ikke enig i, altså at jeg har ført nogen bag lyset. Jeg mente sådan set på det tidspunkt, at vi ville kunne lave en aftale inden for 1 år. Nu er jeg blevet spurgt af en journalist: Vil det kunne lade sig gøre inden for 5-10 år? Og så sagde jeg: Jamen det ville kunne lade sig gøre inden for det. Det bliver så til en overskrift, som handler om, at det er inden for 5 år, men det ændrer jo sådan set ikke på synspunktet, at man kan lave et modtagecenter inden for en relativt kort horisont årsmæssigt.

Men det er klart, at det, som vi ser i øjeblikket, er en bevægelse på det europæiske plan, som gør, at vi også kommer til at afsøge den mulighed, samtidig med at vi arbejder videre med et rent dansk modtagecenter, for det vil samlet set være bedre, hvis vi laver det på europæisk niveau.

Kl. 14:26

Fjerde næstformand (Karina Adsbøl):

Spørgeren.

Kl. 14:26

Peter Skaarup (DD):

Nu er det jo et ret vigtigt spørgsmål, og jeg synes bare generelt, at regeringen er nødt til at tage det her seriøst. Vi har en gigantudfordring i Europa med illegale personer og legale personer, der flygter op igennem Europa og gerne vil have hjælp eller husly, eller hvad de nu har brug for.

Der er det sådan, at en række af de lande, som vi normalt sammenligner os med, har nogle megastore udfordringer og i virkeligheden kalder på hjælp, og det kan også være, Danmark kommer til det inden for overskuelig tid, for vi oplever jo tilstande, der svarer til dem, der var i 2015, hvor der kommer rigtig mange migranter rundtomkring i de europæiske lande – ja, faktisk har nogle lande væsentlig flere migranter, end de havde på det tidspunkt i 2015.

Så det er bl.a. derfor, at vi stiller spørgsmål til det her fra Danmarksdemokraternes side, og at andre også gør det. For det er bare essentielt, at vi har mulighed for at beskytte os imod den udfordring. Det er jo en gigantudfordring og ikke bare nu, men det kan blive en meget større udfordring i fremtiden på grund af alle mulige forskellige ting, som vi tit diskuterer herinde.

Når vi så interesserer os særligt for det her, er det også, fordi der i den her tid føres forskellige diskussioner for at se, hvad man egentlig kan gøre; der er jo topmøde i den her uge, hvor det ikke ser ud til at det rykker overhovedet, og de lande, vi taler om her – det er specielt Østrig, Holland, midt i Europa – har nogle gigantudfordringer på det her område. Så jeg kunne godt tænke mig mere specifikt at vide noget, i forbindelse med at ministeren den 25. januar har udtalt om det her område til Altinget:

»Det er en ny regering. Vi fastholder ambitionen, men vi har en anden proces derhen. Jeg håber, at folk har forståelse for, at brikkerne faldt på en anden måde efter det her valg.« 

Jeg vil bare lige have bekræftet af ministeren, om det betyder, at Socialdemokratiet sammen med Moderaterne og, ja, også De Radikale er kommet ind i et eller andet mødeforum, hvor man altså, selv om man sagde før valget, at man ikke ville gå på kompromis med Rwandamodellen, nu faktisk gør det.

Kl. 14:28

Fjerde næstformand (Karina Adsbøl):

Ministeren.

Kl. 14:28

Udlændinge- og integrationsministeren (Kaare Dybvad Bek):

Ah, sidst jeg kiggede efter, var De Radikale ikke med i regeringen, men det kan selvfølgelig godt være, jeg ikke har holdt øje her de sidste 10 minutter.

Essensen for os er, at vi arbejder videre med en model, hvor vi kan lave det sammen med f.eks. Rwanda. Men det, vi ser, er en stor bevægelse. Jeg er sikker på, spørgeren op til det her møde, der er nede i EU, også har lagt mærke til, at der er kommet et samlet brev fra otte europæiske lande, som efterspørger det, man kalder safe third country arrangements, altså at man har en model, hvor man har et modtagecenter uden for Europa. Det er jo et langt større antal, end det var for bare et halvt år siden, og derfor tror jeg, der er en bevægelse, som gør, at vi kan arbejde europæisk også.

Kl. 14:29

Fjerde næstformand (Karina Adsbøl):

Spørgeren.

Kl. 14:29

Peter Skaarup (DD):

Det er rigtigt. De Radikale kom jo ikke med i regeringen, men de bryster sig af, at de har haft stor indflydelse på formuleringerne omkring Rwanda, ligesom Moderaterne også gør, fordi man fra begge partiers side var arge modstandere af Rwandamodellen. Det er derfor, vi spørger til det: Hvorfor er der sket de her ændringer? Og jeg synes ikke rigtig, ministeren svarer på det.

Men så kunne jeg godt tænke mig at høre: Er det ministerens opfattelse, at der er enighed i EU omkring, at der skal etableres modtagecentre i tredjelande?

Kl. 14:30

Fjerde næstformand (Karina Adsbøl):

Ministeren.

Kl. 14:30

Udlændinge- og integrationsministeren (Kaare Dybvad Bek):

Nej, det er der bestemt ikke. Der er uenighed, og det er jo det, der er det dejlige ved det, for for ikke så lang tid siden var der nærmest en enighed om, at man ikke skulle gøre det. Nu ser vi vigtige europæiske lande, som begynder at rejse de her problemstillinger i en række lande, plus f.eks. formanden for EPP-gruppen i Europa-Parlamentet, altså den største gruppe overhovedet i Europa-Parlamentet, en tysk konservativ, som også siger: Lad os nu få lavet det her center, lad os få løst problemerne en gang for alle.

Det er jo fantastisk, at vi oplever den store opbakning på så relativt kort tid. Hvad kan det ikke blive til, hvis det fortsætter? Jeg tror, det kan blive til en europæisk løsning, ligesom man gør det i Storbritannien og i USA.

Kl. 14:30

Fjerde næstformand (Karina Adsbøl):

Så har vi en medspørger på. Værsgo.

Kl. 14:30

Susie Jessen (DD):

Mange tak. Jeg skal lige komme mig lidt over chokket over, at ministeren står her og siger, at I rydder op efter en slap udlændingepolitik, som er blevet ført med Inger Støjberg som minister og Dansk Folkeparti som støtteparti. Det er alligevel noget nyt, synes jeg. Hold da op.

Men jeg har jo et spørgsmål omkring det her. Jeg synes ikke, at der kom et svar. Altså, ministeren står her og siger nu, at man kan finde en europæisk løsning på det her med Rwanda – det er jo det, som I vil. Kommer det ikke til at gå ret meget langsommere, end det egentlig gør at finde den på nationalt plan? Altså, det her har stået på i årevis. Der sker jo intet. Er det ikke lidt at parkere den ovre i EU, og så sker der faktisk reelt ingenting?

Kl. 14:31

Fjerde næstformand (Karina Adsbøl):

Ministeren.

Kl. 14:31

Udlændinge- og integrationsministeren (Kaare Dybvad Bek):

Der er ingen grund til at blive chokeret. Hvis man kigger ned i tallene, kan man helt klart se sådan noget som, f.eks. hvor mange der er i udrejseposition, altså hvor mange der ikke har lov at være i Danmark, enten fordi de er dømt ved byretten og har fået en udvisningsdom, eller fordi de er afviste asylansøgere. Det antal er halveret på 3 år, fra 1.200 til omkring 650. Det er da imponerende. Det er en oprydning efter et system, der ikke fungerede, hvor man kun havde symbolpolitiske markeringer, men hvor man ikke havde en systematisk tilgang til, at folk, der ikke har lov at være i Danmark, ikke kan blive her. Altså, der er ikke noget at blive chokeret over. Man skal bare kigge ned i tallene, så kan man se, at det er rigtigt. Og jeg er glad for, hvis man nu er kommet til den erkendelse, at det ville man også gøre, men det var ikke det, man gjorde, dengang man havde flertallet. Der lod man det vokse og vokse. Så jeg synes egentlig, man i stedet for at stå og spille chokeret burde sige: Godt gået af Socialdemokratiet og godt gået af regeringen, at man har fået styr på de ting.

I forhold til spørgsmålet vil jeg sige, at jo, selvfølgelig tager det længere tid på et europæisk plan, end det gør i en rent dansk løsning.

Kl. 14:32

Fjerde næstformand (Karina Adsbøl):

Medspørgeren.

Kl. 14:32

Susie Jessen (DD):

Min mand siger, at jeg ikke skal stå og rulle øjne, for det er træls. Det skal jeg nok prøve at lade være med, men hold da op; jeg kan godt huske, hvordan det var under Helle Thorning-Schmidt, og jeg kan godt huske, hvor højt det lå, og hvordan vi fik det rullet ekstremt langt ned dengang. Det var på grund af stramninger i udlændingepolitikken, og det synes jeg også det ville klæde ministeren at acceptere.

Det er så rigtigt, at Socialdemokratiet jo tog andre partiers udlændingepolitik og gjorde den til deres egen, men nu kan vi så se, at det begynder at gå rigtig galt igen, for I har jo ikke lavet andet end lempelser, siden I kom til. Det er Rwanda, det er hjemsendelser, og det er IS-krigere. Altså, det må ministeren da vedkende sig.

Kl. 14:33

Fjerde næstformand (Karina Adsbøl):

Ministeren.

Kl. 14:33

Udlændinge- og integrationsministeren (Kaare Dybvad Bek):

Jeg har ikke lempet noget for nogen IS-krigere; jeg ved ikke, hvor spørgeren har det fra. Men jeg vil sige så meget, at hvis spørgeren er i tvivl, skal spørgeren gå hjem og kigge på, hvem der var ansvarlig minister, da det hele åbnede op, da vi havde flygtninge, der gik på motorvejene, og vi fik 21.000 asylansøgere på et enkelt år. Hvem var ansvarlig minister? Var det en socialdemokrat, eller var det en nuværende Danmarksdemokrat, der var det? Jeg kender godt svaret, og jeg tror også, spørgeren selv kender svaret.

Kl. 14:33

Fjerde næstformand (Karina Adsbøl):

Så er det tilbage til hr. Peter Skaarup som spørger.

Kl. 14:33

Peter Skaarup (DD):

Tak. Jeg tror ikke, det nytter noget at gå ind i den her diskussion, og jeg vil slet ikke nævne gode gamle statsminister Poul Nyrup Rasmussen og den slappe udlændingepolitik, han førte som socialdemokrat. Det tror jeg slet ikke vi skal tage i dag. Det tager vi en anden gang. Men ministeren har sagt følgende til Altinget:

Når den bredere tilgang også giver mening for os, skyldes det netop, at der er bevægelse i mange europæiske lande.

På den baggrund kunne jeg godt tænke mig her afslutningsvis at høre ministeren: Er det ministerens holdning, at EU har et meget stærkt og vellykket samarbejde, når det kommer til at løse asyl- og migrationsudfordringerne i Europa?

Kl. 14:34

Fjerde næstformand (Karina Adsbøl):

Ministeren.

Kl. 14:34

Udlændinge- og integrationsministeren (Kaare Dybvad Bek):

Det er et rigtig godt spørgsmål, og jeg ville ønske, at jeg havde længere tid til at svare på det, men grundlæggende vil jeg sige, at EU er lykkedes med nogle ting på den her front. Jeg mener f.eks., at det, der hedder EU-Tyrkiet-aftalen, er en meget vellykket aftale, som sørger for, at EU undgår en lang række – nu kan jeg ikke huske antallet, men jeg tror, det er millioner – flygtninge, som i stedet er i Tyrkiet. Det synes jeg er et eksempel på, at EU kan lave vellykkede ting.

Så er der masser af ting, der ikke fungerer, det er jeg enig med spørgeren i, og også det indledende, der blev sagt om, at der er masser af lande, som nu oplever ekstremt store antal, som er helt umulige at håndtere inden for det gældende system – fuldstændig enig. Der skal vi være bedre, også i EU selvfølgelig.

Kl. 14:35

Fjerde næstformand (Karina Adsbøl):

Så er spørgsmålet afsluttet.

Vi går videre til det næste spørgsmål, nr. 15, af fru Susie Jessen, Danmarksdemokraterne.

Kl. 14:35

Spm. nr. S 178

15) Til udlændinge- og integrationsministeren af:

Susie Jessen (DD) (medspørger: Peter Skaarup (DD)):

Vil ministeren svare på, hvorfor man har ændret holdning til, at syriske kvinder skal sendes tilbage til Syrien, når ministeren under valgkampen netop sagde, at kernen i dansk udlændingepolitik er, at flygtninge i Danmark er her midlertidigt, og at det gælder, uanset om man er ledig, i arbejde, under uddannelse eller pensioneret?

Fjerde næstformand (Karina Adsbøl):

Værsgo for oplæsning af spørgsmålet.

Kl. 14:35

Susie Jessen (DD):

Tak. Vil ministeren svare på, hvorfor man har ændret holdning til, at syriske kvinder skal sendes tilbage til Syrien, når ministeren under valgkampen netop sagde, at kernen i dansk udlændingepolitik er, at flygtninge i Danmark er her midlertidigt, og at det gælder, uanset om man er ledig, i arbejde, under uddannelse eller pensioneret?

Kl. 14:35

Fjerde næstformand (Karina Adsbøl):

Ministeren.

Kl. 14:35

Udlændinge- og integrationsministeren (Kaare Dybvad Bek):

Det, som jeg sagde i det interview, der bliver henvist til, sagde jeg, fordi de spurgte, om man skal kunne tage folk ud eller sige, at hvis en har en flot studentereksamen, skal hun have lov til at blive, eller om man efter et tv-indslag skal have lov til at sige, at hun skal blive, og at nogle andre ikke skal blive. Det mener jeg grundlæggende er en forkert måde at gøre det på. Selvfølgelig skal der være ens og objektive vilkår for alle folk, der søger opholdstilladelse i Danmark, uanset hvad for en ordning de søger det på.

Der er ikke noget, der bliver forandret i det, der er § 7, stk. 3, i udlændingeloven, som handler om, at man er her midlertidigt, når man er flygtning. Det er udgangspunktet for alt, hvad der foregår. Det, der sker, når vi nu ændrer i de lovgivninger, er, at den opholdsordning, der er, og som handler om eksempelvis det at have en uddannelse, som der er brug for på arbejdsmarkedet, forlænger vi, sådan at man, hvis man er i gang med en uddannelse inden for det, også vil kunne blive der, mens man tager den uddannelse, altså hvis man eksempelvis går på sygeplejeskolen eller er ved at tage en uddannelse til noget andet, som man kan få ophold på, når man er færdig. Det ændrer ikke ved, at grundprincippet i § 7, stk. 3, står fuldstændig solidt, ligesom det har gjort hele vejen igennem den her og den tidligere regerings tid.

Kl. 14:36

Fjerde næstformand (Karina Adsbøl):

Spørgeren.

Kl. 14:36

Susie Jessen (DD):

Det gør det jo så alligevel ikke helt. Jeg kunne jo se, at statsministeren i spørgetimen til min formand, fru Inger Støjberg, sagde, at hun ikke kendte overvejelserne bag forslaget, men at udlændinge- og integrationsministeren finder en ordning. Så den ligger på ministerens skuldre.

Så kunne jeg egentlig godt tænke mig at høre, om det eksempelvis er sygeplejersker og sosu'er? Hvad med buschauffører, og hvad med taxachauffører? Er det mænd, er det kvinder, er det pizzabude? Hvor er vi henne her? Hvad er det for nogle kriterier, der gør, at man gerne må blive her? Skal man have lov til at blive her, hvis man har fået afvist sit ophold, men man så dagen efter lige søger ind på en sosu-uddannelse? Hov, så kan man godt få lov til at blive her.

Altså, hvad er det for nogle ordninger, som ministeren vil finde? For der mangler jo arbejdskraft over hele linjen. Det tror jeg godt vi kan være enige om. Så spørgsmålet er bare, hvad det er for en ordning. Får vi mere at vide om det?

Kl. 14:37

Fjerde næstformand (Karina Adsbøl):

Ministeren.

Kl. 14:37

Udlændinge- og integrationsministeren (Kaare Dybvad Bek):

Jeg regner sådan set med at indkalde en bred vifte af partier, den dag vi skal blive konkrete omkring det, og så må vi se, hvem der har lyst til at være med, og hvem der ikke har lyst til at være med. Jeg håber, det bliver så bredt som muligt.

Men det er klart, at mængden af uddannelser skal være snæver, og at vi selvfølgelig skal forholde os til de uddannelser, som gør, at man, hvis man har dem, har en mulighed for at få opholdstilladelse, altså eksempelvis det, der hedder positivlisten for faglærte, hvor du siger, at vi mangler nogle typer uddannede. Det kunne være sygeplejersker, og det kunne også være nogle andre ting. Men for mig at se er det en relativt snæver ordning, som handler om, at der er nogle jobkategorier, som vi har en meget stor efterspørgsel på. Men det er ikke eksempelvis ufaglært arbejde. Det kan jeg slet ikke forestille mig.

Kl. 14:38

Fjerde næstformand (Karina Adsbøl):

Spørgeren.

Kl. 14:38

Susie Jessen (DD):

Men så kan jeg ikke se, hvordan det her ikke er noget andet end det, som ministeren sagde i valgkampen, altså det her med, at det skal være midlertidigt, og at det gælder, uanset om man er ledig, i arbejde, under uddannelse eller pensioneret. Det er det modsatte af det, ministeren nu står og siger. Ministeren står jo nu og siger, at man kan tage en uddannelse, hvis der bare lige er lidt mangel her og der. Og jeg ved godt, at der er et stort problem med mangel på arbejdskraft – det er slet ikke det, jeg siger – men det går jo faktisk imod det, som ministeren sagde i valgkampen, altså at en uddannelse netop er en grund til at blive her.

Kan ministeren ikke bare vedkende sig det? Det ville være dejligt med lidt ærlighed.

Kl. 14:38

Fjerde næstformand (Karina Adsbøl):

Ministeren.

Kl. 14:38

Udlændinge- og integrationsministeren (Kaare Dybvad Bek):

Jamen det tror jeg går begge veje, altså at det ville være dejligt med ærlighed. Spørgeren ved udmærket godt, i hvilken sammenhæng det blev sagt, og nu bliver man ved med at spørge om det. Jeg synes også, at jeg må komplimentere Danmarksdemokraterne. I har været gode til at sælge jeres historier til DR, som har kunnet bringe de her fortællinger, men det er ikke rigtigt. Det, jeg sagde, var, at jeg ikke kan sidde og pille folk ud, som har taget en uddannelse, og som ser godt ud i fjernsynet, og sige, at du får lov til at blive, og det kommer jeg heller ikke til at kunne. Men det har altid været sådan, at du, hvis du er her på erhvervsordninger, kan blive her, og sådan var det også før.

Der var bl.a. en fyr oppe i Thisted, som arbejdede på et slagteri. Så skulle han sendes ud af landet, og så gik han over på natholdet, hvor man fik flere penge for at være der, og så kunne han lige pludselig blive. Når man får et job, som har en vis løn eller en vis kategori, så kan man få lov til at blive her. Sådan har det altid været, og nu ved jeg ikke, om Danmarksdemokraterne har været med til at vedtage det, men nogle af de politikere, der er i Danmarksdemokraterne, har været med til det.

Kl. 14:39

Fjerde næstformand (Karina Adsbøl):

Så er der en medspørger.

Kl. 14:39

Peter Skaarup (DD):

Nu har jeg prøvet at lytte til, hvad ministeren har sagt her igen. Vi har jo sådan set haft den oppe at vende før. Jeg må bare sige, at når jeg hører de spørgsmål, der bliver stillet af fru Susie Jessen, som vi også stillede i går i Folketingssalen til statsministeren, og som vi også har stillet tidligere til integrationsministeren her i spørgetiden, jamen så er det svar, der kommer, nærmest noget med, at der ikke er sket noget, at der ikke er ændret noget; det er stadig væk den samme stramme udlændingepolitik, og alt er, som det hele tiden har været.

Men så vil jeg bare lige høre ministeren og give det en chance mere: Når man skriver i regeringsgrundlaget, at man vil håndtere det problem, vi har set den seneste tid, med unge kvinder fra Syrien, der har mistet deres opholdstilladelse, til trods for at de har vist, at de vil Danmark, og regeringen derfor vil give ret til fortsat ophold for visse udlændinge, som uddanner sig inden for områder, hvor der er mangel på arbejdskraft, er det vel, fordi man vil ændre noget. Er det et skuespil, ministeren er ude i her, eller vil man ændre noget?

Kl. 14:40

Fjerde næstformand (Karina Adsbøl):

Ministeren.

Kl. 14:40

Udlændinge- og integrationsministeren (Kaare Dybvad Bek):

Jeg tror, det er spørgeren, der spiller skuespil lige nu. Jeg tror, at det er blevet sagt her i de sidste 20 minutters tid syv-otte gange, at jeg ikke svarer på det, så det er vist mere skuespil, end det er reelt. Men man kan jo altid diskutere det. Hvis jeg går hen i et hjørne af min plæne derhjemme og planter nogle påskeliljer der, kan man godt påstå, at jeg totalt har ændret min græsplæne. Man kan også sige, at det er en lille tilretning i et hjørne. Sådan vil det jo altid kunne diskuteres. Jeg tror grundlæggende ikke, at det her kommer til at ændre særlig meget i antallet af folk, der får lov at blive her, og jeg ved, at det ikke kommer til at ændre § 7, stk. 3, og at det at være flygtning er midlertidigt. Det kommer der ikke til at blive ændret på i hovedreglen. Det er præcis, som det har været, og det har altid været sådan.

Nu kan jeg ikke huske, om Dansk Folkeparti var med til at vedtage det, dengang spørgeren var med i det, men det har altid været sådan, at man har kunnet være her på erhvervsordninger, hvis man tjente over et vist beløb, eller hvis man havde nogle bestemte jobkategorier. Det udvider vi en lille smule nu til også at gælde de uddannelser, man tager på vej hen imod de arbejdsfunktioner.

Kl. 14:41

Fjerde næstformand (Karina Adsbøl):

Spørgeren.

Kl. 14:41

Peter Skaarup (DD):

Det var da trods alt måske en lille erkendelse, for ministeren anerkender åbenbart, at nu er man i gang med at plante nogle påskeliljer et sted i haven, altså man er i gang med at ændre nogle ting. Så er vi i hvert fald nået så langt: Man er i gang med at ændre ved tingene. Nu, når vi er nået så langt, vil ministeren så ikke bare godt svare her i Folketinget på spørgsmålet om den her gigantudfordring, som jeg faktisk var inde på lidt tidligere.

Vi har en situation nu, hvor der kommer rigtig mange asylansøgere og migranter til Europa. Landene kæmper som besatte for at undgå, at vi kommer i samme problemer som i 2015, men nogle lande er allerede langt over de problemer. Hvad er så logikken i, at regeringen begynder at lempe, begynder at tage folk ind, som egentlig skulle vende tilbage til de lande, de oprindelig kom fra?

Kl. 14:42

Fjerde næstformand (Karina Adsbøl):

Ministeren.

Kl. 14:42

Udlændinge- og integrationsministeren (Kaare Dybvad Bek):

Jeg er fuldstændig enig i, at der er et uoverstigeligt antal i rigtig mange lande i Europa i øjeblikket. Vi er heldige i Danmark, at vi igennem efterhånden en del år har ført så stram en politik og har haft så stort fokus på at sende folk hjem, der ikke har lov til at være her, at der er relativt færre, som ønsker at komme til Danmark. Det kan man jo sige skyldes en fælles bedrift hen over mange år. Det ændrer ikke ved, at det her er en tilretning, som lægger sig op ad noget, som har været bredt anerkendt i Danmark i mange år: at man kan blive her, hvis man har bestemte arbejdsfunktioner. Nu siger vi, at man også kan blive her, hvis man har en uddannelse på vej hen imod det.

Kl. 14:43

Fjerde næstformand (Karina Adsbøl):

Så er det spørgeren.

Kl. 14:43

Susie Jessen (DD):

Tak. Det er første gang, jeg har hørt, at man sammenligner en lempelse af udlændingepolitikken med at plante påskeliljer i sin have. Det synes jeg var et meget farverigt billede, ministeren lige gav der. Tak for det billede. Men jeg er også glad for, at det så viser, som hr. Peter Skaarup sagde, at det faktisk betyder, at der kommer til at ske ændringer. Når man planter de såkaldte påskeliljer i sin have, betyder det faktisk ændringer af udlændingepolitikken. Det er jeg glad for, for indtil nu har det været sådan: Rwanda? Der sker jo ikke rigtig noget; det er ikke noget nyt. Hjemsendelser? Ej, det er heller ikke noget nyt. IS-krigerne? Der vil jeg lige minde om, at det er Moderaterne, som jo væver lidt ved det her med at få kvinderne og børnene hjem fra Syrien; så det har man ikke helt lagt sig fast på endnu. Men det er bare for sige, at jeg er glad for, at ministeren nu accepterer, at der sker lempelser af udlændingepolitikken.

Kl. 14:44

Fjerde næstformand (Karina Adsbøl):

Ministeren.

Kl. 14:44

Udlændinge- og integrationsministeren (Kaare Dybvad Bek):

Der er vist tale om spørgerens egen konklusion og ikke ministerens udsagn. Jeg ved nu heller ikke, om de børn, der er i Syrien, er IS-krigere endnu. Det er måske lige sådan skrapt nok at sige det, hvis det drejer sig om børn i børnehavealderen.

Men helt grundlæggende er det sådan, at der er en meget kontant grænse for, hvor mange Danmark kan tage imod, og det skal som udgangspunkt være Folketinget, der beslutter, hvor mange der kommer til landet. Det er vores politik i regeringen, og det står vi fast på, og dem, der ikke har lovligt ophold, skal hjem igen. De linjer, de hovedsøjler i udlændingepolitikken, står vi fuldstændig fast på. Der er ikke ændret noget ved dem.

Kl. 14:44

Fjerde næstformand (Karina Adsbøl):

Så er spørgsmålet afsluttet. Tak til minister og spørgere.

Så går vi videre til spørgsmål nr. 16, som er til udlændinge- og integrationsministeren.

Kl. 14:45

Spm. nr. S 179

16) Til udlændinge- og integrationsministeren af:

Mikkel Bjørn (DF) (medspørger: Mette Thiesen (DF)):

Hvad mener ministeren om, at de knap 100.000 syrere, der ifølge tal fra Migrationsverket fra 2018 til og med 2021 har fået svensk statsborgerskab, nu frit kan bosætte sig i Danmark, og at deres efterkommere igennem erklæringsadgangen kan få dansk indfødsret uden naturalisation?

Fjerde næstformand (Karina Adsbøl):

Værsgo til oplæsning af spørgsmålet.

Kl. 14:45

Mikkel Bjørn (DF):

Tak for det. Hvad mener ministeren om, at de knap 100.000 syrere, der ifølge tal fra Migrationsverket fra 2018 til og med 2021 har fået svensk statsborgerskab, nu frit kan bosætte sig i Danmark, og at deres efterkommere igennem erklæringsadgangen kan få dansk indfødsret uden at komme på et lovforslag?

Kl. 14:45

Fjerde næstformand (Karina Adsbøl):

Ministeren.

Kl. 14:45

Udlændinge- og integrationsministeren (Kaare Dybvad Bek):

Tak for det spørgsmål. Det er rigtigt, at svenske statsborgere ligesom andre nordiske statsborgere kan opholde sig i og indrejse til Danmark uden egentlig opholdstilladelse. I forhold til spørgsmålet om erklæringsadgangen for svenske statsborgere er det sådan, at nordiske statsborgere har mulighed for at erhverve dansk statsborgerskab på en mere lempelig måde end andre udlændinge. Det har baggrund i vores fælles nordiske aftale, som går tilbage til 1969.

Nordiske statsborgere kan i dag opnå dansk statsborgerskab enten ved at afgive en erklæring eller ved naturalisation. For at opnå dansk statsborgerskab ved erklæring stilles der krav om bopæl i Danmark i 7 år, at ansøgeren ikke må være idømt en ubetinget fængselsstraf eller lignende, og hertil kommer, at man skal have erhvervet det nordiske statsborgerskab på en anden måde end ved naturalisation.

Det vil sige, at hvis man er kommet til Sverige som flygtning og senere har erhvervet svensk statsborgerskab, er der ingen mulighed for at erklære sig dansk, uanset hvordan man vender og drejer det. Det skyldes, at vi i 2021 afskaffede en erklæringsadgang, hvor også naturaliserede nordiske statsborgere kunne blive danske statsborgere ved erklæring. Det handler altså under alle omstændigheder alene om erklæringsadgangen for børn af de svenske statsborgere, der måtte have opnået statsborgerskab ved naturalisation, og hvor der stilles krav til f.eks. foregående ophold i Danmark.

Det kan man selvfølgelig diskutere om er problematisk. Jeg ser det ikke for nuværende som et stort problem. Der er heller ikke noget i tallene, der tyder på, at det er et stort problem for nuværende. Men det er klart, at i forbindelse med det egentlige spørgsmål om, hvorvidt folk, der f.eks. er kommet fra Syrien til Sverige, kan få statsborgerskab, mener jeg, at der er en misforståelse i den måde, det bliver stillet op på i spørgsmålet.

Kl. 14:47

Fjerde næstformand (Karina Adsbøl):

Spørgeren.

Kl. 14:47

Mikkel Bjørn (DF):

Jeg må indrømme, at det bekymrer mig lidt, at ministeren siger, at det ikke er noget, der bekymrer ham for indeværende. Vi så bare sidste år, at 16 betjente i Sverige kom til skade efter ildspåsættelse af ejendomme, og politibiler, der blev stjålet. Sverige har ikke for indeværende nogen som helst kontrol over deres udlændingepolitik. Derfor vil de børn, som vil kunne få adgang til dansk statsborgerskab, jo også på et tidspunkt komme til at udgøre et betydeligt problem for det danske samfund, fordi vi dermed risikerer at give de mennesker dansk statsborgerskab.

Derfor er jeg igen interesseret i at høre ministeren, hvad han har tænkt sig – hvis han har tænkt sig at gøre noget – at gøre ved, at vi risikerer at give statsborgerskab til mennesker, som udgør et substantielt problem for det svenske samfund og kommer til at gøre det også på sigt.

Kl. 14:48

Fjerde næstformand (Karina Adsbøl):

Ministeren.

Kl. 14:48

Udlændinge- og integrationsministeren (Kaare Dybvad Bek):

Det mener jeg ikke at vi gør – efter de tal, jeg kan læse. Hvis man slår op i Danmarks Statistiks opgørelse, er der ca. 6.000 borgere, som er svenske statsborgere og er kommet til Danmark siden 2018. Af de 6.000 er der ca. 70, som har syrisk baggrund. Det er 70 mennesker, og de kan så ikke få statsborgerskab, men det er de 70 menneskers børn, der vil kunne søge om statsborgerskab, hvis de var blevet boende i Sverige og så kommet til Danmark på et senere tidspunkt. Det mener jeg for nuværende ikke er en stor trussel imod den grundlæggende udlændingepolitik, vi har i Danmark.

Kl. 14:48

Fjerde næstformand (Karina Adsbøl):

Spørgeren.

Kl. 14:48

Mikkel Bjørn (DF):

Men det kan det jo hurtigt blive. I 2022 gav Sverige 18.000 mennesker statsborgerskab, i 2021 27.000, i 2020 25.000, i 2019 27.000 mennesker. Det er jo helt ufattelig mange mennesker, som Sverige har kastet statsborgerskaber efter.

Sverige var i 2019 ramt af over 100 bombeangreb, og der er en svensk kriminolog, der i den forbindelse er ude og sige, at man er nødt til at kigge mod krigszoner for at finde noget, der minder om lignende tilstande. Derfor er vi jo meget optaget af i Dansk Folkeparti, at Danmark aldrig nogen sinde ender et sted, hvor vi bare tilnærmelsesvis har samme risiko for at ende et lignende sted. Derfor er jeg nødt til at spørge ministeren igen, hvad han har tænkt sig at gøre for at sikre, at mennesker i Sverige, som har fået statsborgerskab, ikke derigennem får privilegeret adgang til statsborgerskab i Danmark, og at deres børn ikke får det.

Kl. 14:49

Fjerde næstformand (Karina Adsbøl):

Ministeren.

Kl. 14:49

Udlændinge- og integrationsministeren (Kaare Dybvad Bek):

Jeg synes, vi skal blive lidt ved den første del af det. For spørgeren kan jo også spørge sig selv: Hvordan kan det mon være, at det var en socialdemokratisk regering, der skulle til, for at man kunne fjerne den mulighed? Hvorfor blev det ikke gjort af spørgerens eget parti? Jeg ved godt, han er relativt nytilkommen, men holdningsmæssigt har man dog ligget nogenlunde det samme sted. Hvorfor er det ikke blevet gjort i alle de år, hvor man havde en meget stor indflydelse? Hvorfor skulle der en socialdemokratisk regering til, før man tog den rigtige beslutning og sagde: Hvis du er kommet fra Syrien og har fået et hurtigt statsborgerskab, kan du ikke automatisk også få dansk statsborgerskab? Det synes jeg er det relevante spørgsmål.

Jeg er helt klar til – den dag, der er et problem med efterkommerne – at se på, hvad vi kan gøre der. Min dør er åben for den diskussion. Men indtil videre er det ikke et problem, og det ser det heller ikke ud til at blive inden for de næste par år i hvert fald.

Kl. 14:50

Fjerde næstformand (Karina Adsbøl):

Spørgeren.

Kl. 14:50

Mikkel Bjørn (DF):

Nu skal jeg ikke kunne tage ansvar for, hvad der er sket, før jeg meldte mig ind i Dansk Folkeparti – mit medlemskab er jo forholdsvis nyt – men ikke desto mindre er det et spørgsmål, der optager mig meget, og det er et spørgsmål, der optager Dansk Folkeparti med Dansk Folkepartis nye ledelse meget for indeværende. Derfor er vi meget indstillet på, at der skal strammes op på det her område, og jeg håber, at ministeren indser, at det bliver nødvendigt med en opstramning på det her område, for vi kan ikke give privilegeret adgang til statsborgerskab til mennesker, som vi erfaringsmæssigt har rigtig, rigtig dårlige erfaringer med, og som risikerer at udgøre en substantiel trussel mod det danske samfund.

Kl. 14:51

Fjerde næstformand (Karina Adsbøl):

Ministeren.

Kl. 14:51

Udlændinge- og integrationsministeren (Kaare Dybvad Bek):

Jamen jeg er enig i den grundlæggende analyse bag spørgerens spørgsmål her i dag, altså at man har været for liberal i sin udlændingepolitik i Sverige. Jeg er glad for, at man ser anderledes på det nu, men det er klart, at det skaber nogle problemer, som vi også må holde øje med i Danmark og være opmærksom på ikke begynder at ødelægge og undergrave den udlændingepolitik, som vi har her i landet.

Kl. 14:51

Fjerde næstformand (Karina Adsbøl):

Tak for det. Så er spørgsmålet afsluttet.

Vi går videre til spørgsmål nr. 17 til udlændinge- og integrationsministeren af hr. Steffen Larsen, Liberal Alliance.

Kl. 14:51

Spm. nr. S 213

17) Til udlændinge- og integrationsministeren af:

Steffen Larsen (LA):

Hvordan forholder ministeren sig til den kritik, som en række danske virksomheder er kommet med i Børsen af, hvor vanskeligt det er blevet at få medarbejdere til Danmark på et forretningsvisum?

Skriftlig begrundelse

Spørgeren henviser til artiklen »I det skjulte har myndighederne strammet visumregler: Erhvervsledere raser« bragt i Børsen den 1. februar 2023.

Fjerde næstformand (Karina Adsbøl):

Værsgo for oplæsning af spørgsmålet.

Kl. 14:51

Steffen Larsen (LA):

Pænt goddag til ministeren. Hvordan forholder ministeren sig til den kritik, som en række danske virksomheder er kommet med i Børsen, af, hvor vanskeligt det er blevet at få medarbejdere til Danmark på et forretningsvisum?

Kl. 14:52

Fjerde næstformand (Karina Adsbøl):

Ministeren.

Kl. 14:52

Udlændinge- og integrationsministeren (Kaare Dybvad Bek):

Tak for spørgsmålet. Det er vigtigt for regeringen og for mig, at både små og store virksomheder klarer sig godt både i Danmark og ude i verden. Derfor er det selvfølgelig en alvorlig kritik, der er kommet. Det er også vigtigt for mig, at tredjelandsstatsborgere, som opholder sig i Danmark eller i Schengen, opfylder betingelserne for at være her, og at man ved, hvad formålet med, at de er her, er.

Tredjelandsstatsborgere skal som det altovervejende udgangspunkt have en arbejdstilladelse for at kunne arbejde i Danmark. Så kan vi sikre, at arbejdet sker på sædvanlige løn- og arbejdsvilkår. En tredjelandsstatsborger kan dog udføre visse arbejdsrelaterede aktiviteter i et Schengenvisumophold, uden at der er krav om arbejdstilladelse. Denne grænsedragning mellem, hvornår en aktivitet kan tillades på et visumophold, og hvornår der i stedet kræves en arbejdstilladelse, er ministeriet ved at se nærmere på, og vi håber også på at kunne finde en god løsning på denne problematik.

Kl. 14:52

Fjerde næstformand (Karina Adsbøl):

Spørgeren.

Kl. 14:52

Steffen Larsen (LA):

Det lyder jo godt med en eller anden form for løsning på det. Men jeg ved også, at ministeren og ministerens parti ser en del anderledes på spørgsmålet, end vi gør i Liberal Alliance. Som jeg forstår Socialdemokraternes politik, ønsker man en restriktiv tilgang, fordi man har en bekymring for social dumping og løntrykkeri. Den bekymring synes jeg er stærkt overdreven, men jeg forstår godt hensynet.

Jeg har omvendt meget svært ved at forstå, hvad faren er ved, at f.eks. en udenlandsk ansat i et dansk selskab kommer på et kort besøg og hjælper med at løse et forretningsmæssigt problem. Jeg kan ikke se, at det risikerer at stille de danske ansatte dårligere, eller at det tjener nogen anden interesse. Så hvorfor er det egentlig fornuftigt, at vi har det her byzantinske system med tusindvis af afslag, som vi har lige nu?

Kl. 14:53

Fjerde næstformand (Karina Adsbøl):

Ministeren.

Kl. 14:53

Udlændinge- og integrationsministeren (Kaare Dybvad Bek):

Jeg synes nu, det er lidt meget at kalde det byzantinsk. Hvis man ser på afslagsprocenten i de sager, vi får i styrelsen, har den stort set været konstant siden 2018: Den ligger på omkring 60 pct. for dem, der kommer her. Og det er jo de sager, som de danske repræsentationer rundtom i verden piller ud, og hvor de siger: Den her er vi i tvivl om; gad vide, om det er egentligt arbejde, der skal laves, eller om det er noget, der kan klares med et visum.

Altså, der er ikke ændret noget i afslagsprocenten. Så kan man selvfølgelig diskutere, som spørgeren selvfølgelig også åbner for, om det skal være nemmere at komme at arbejde, altså om det skulle gøres på en mere lempelig måde. Der tror jeg, at vi står på det nuværende system, som det er.

Kl. 14:54

Fjerde næstformand (Karina Adsbøl):

Spørgeren.

Kl. 14:54

Steffen Larsen (LA):

Ministeriet har selv givet det eksempel, at en indisk medarbejder i et datterselskab vil til Danmark på et kort besøg for at implementere et it-program, vedkommende har lavet. Han kan så få visum, hvis han alene observerer og indsamler viden, men hvis der er mistanke om, at han retter en fejl i sit program under besøget, skal der gives afslag.

Det er virkelig svært at forstå logikken i det eksempel. Altså, det virker jo, som om politikken føres for at sikre, at danske virksomheder fortsat skal have it-problemer. Kan ministeren forklare mig, hvorfor det giver mening? Hvis ministeren var minister for dårlig it, kunne det måske give mening, men så skulle han have været skatteminister i stedet for, tror jeg.

Kl. 14:55

Fjerde næstformand (Karina Adsbøl):

Ministeren.

Kl. 14:55

Udlændinge- og integrationsministeren (Kaare Dybvad Bek):

Jeg tror, at der er en serie af ministerier, man kunne være minister for, hvis man skulle have den titel, men lad os nu lade være med at gå ned ad den vej.

Jeg synes, der er en logik, og logikken hedder: Er man der for at holde et møde, eller er man der for at lave noget arbejde, der har et output? Det er den adskillelse, vi laver. Nu kan jeg ikke huske de præcise tal, men jeg mener, at behandlingstiden i SIRI i forbindelse med ansøgninger om arbejdstilladelse er 30 dage, men det må jeg jo lige vende tilbage med. Jeg synes, det er rimeligt, at der er den adskillelse, altså at der skelnes mellem de to forskellige ting. Jeg forstår også godt LA's synspunkt om, at man også burde kunne komme at lave et output, når man er på et visum. Men jeg synes, det er rimeligt, at hvis man skal lave et egentligt arbejde, søger man arbejdstilladelse.

Kl. 14:55

Fjerde næstformand (Karina Adsbøl):

Spørgeren.

Kl. 14:55

Steffen Larsen (LA):

Den her praksis skader jo også nogle danske virksomheder, og nu kan jeg lige komme med et par citater her: Den måde, man praktiserer det her på, skader vores og andre danske firmaers forretning. Det er direktøren fra Rambøll Danmark, der siger det. Og det andet citat er: Det er frustrerende og besværliggør vores evne til at drive forretning. Det er altså hr-chefen i Chr. Hansen, som siger det.

Gør det indtryk på ministeren, at den førte politik på den måde svækker danske hæderkronede virksomheders mulighed for at have ansatte på besøg?

Kl. 14:56

Fjerde næstformand (Karina Adsbøl):

Ministeren for den afsluttende besvarelse.

Kl. 14:56

Udlændinge- og integrationsministeren (Kaare Dybvad Bek):

Ja, det gør indtryk, og det er derfor, vi også er i gang med at gennemgå den praksis, der er. Vi mener ikke, at praksis er ændret, som det bliver påstået i den artikel, der er i Børsen, om sagen. Men det er klart, at det da gør indtryk, og vi ønsker os da, at man skal kunne have en gnidningsfri overgang til danske virksomheder, der har brug for specialistkompetencer.

Jeg ved, at et synspunkt, som LA også har, og som også arbejdsgiverne har, er: Kan vi ikke bare få lov til at få folk på visum og så lade dem arbejde så meget, som de nu kan? Det tror jeg i hvert fald at vi skal passe på med. Vi skal sørge for at have den adskillelse. Men vi er ved at se på det, og vi skal selvfølgelig nok også orientere folketingspartierne, når vi har noget mere konkret.

Kl. 14:56

Fjerde næstformand (Karina Adsbøl):

Så er spørgsmålet afsluttet. Tak til ministeren og spørgeren.

Vi går videre til den næste. Det er hr. Peder Hvelplund fra Enhedslisten.

Kl. 14:57

Spm. nr. S 211

18) Til ministeren for fødevarer, landbrug og fiskeri af:

Peder Hvelplund (EL):

Mener ministeren, at det er bekymrende, at det nu er konstateret, at fugleinfluenza af typen H5N1 tilsyneladende er muteret, så den kan smitte mellem mink, og vil ministeren tage initiativ til obligatorisk test af mink for H5N1 både på farme i Danmark og ved import?

Fjerde næstformand (Karina Adsbøl):

Værsgo.

Kl. 14:57

Peder Hvelplund (EL):

Tak for det, formand. Mener ministeren, at det er bekymrende, at der nu er konstateret fugleinfluenza af typen H5N1, der tilsyneladende er muteret, så den kan smitte mellem mink, og vil ministeren tage initiativ til obligatorisk test af mink for H5N1 både på farme i Danmark og ved import?

Kl. 14:57

Fjerde næstformand (Karina Adsbøl):

Ministeren.

Kl. 14:57

Ministeren for fødevarer, landbrug og fiskeri (Jacob Jensen):

Tak til hr. Peder Hvelplund for spørgsmålet. Der var i oktober 2022 udbrud af fugleinfluenza af typen H5N1 i en minkbesætning i Spanien, og i besætningen var der smitte mellem minkene. Det er nyt, at mink har smittet hinanden med fugleinfluenza. Fødevarestyrelsen har allerede bedt Dansk Veterinær Konsortium om at udarbejde en risikovurdering, og på baggrund af risikovurderingen skal myndighederne vurdere, hvordan fugleinfluenza skal håndteres i forhold til minkproduktion fremadrettet. I den sammenhæng vil myndighederne også se på, om minkene skal testes for fugleinfluenza, selv om de ikke måtte udvise symptomer, og det gælder også i forhold til import.

Samtidig vil jeg også gerne understrege, at vi i Danmark har indført strenge smittebeskyttelseskrav i minkbesætningerne, og det har vi jo gjort for at undgå, at der kommer covid-19 ind til mink, og for at undgå, at der opstår en smittespredning. De smittebeskyttelseskrav virker også i forhold til at undgå, at andre sygdomme spreder sig til mink. Desuden har vi i Danmark anmeldepligt ved fund af H5N1-fugleinfluenza, og det vil sige, at hvis ejeren eller dyrlægen får mistanke om sygdommen, så skal det anmeldes til Fødevarestyrelsen. Og vi skal også være opmærksomme, og derfor er jeg også glad for, at Fødevarestyrelsen har øjnene på bolden og som sagt har bestilt en risikovurdering hos Dansk Veterinær Konsortium.

Kl. 14:59

Fjerde næstformand (Karina Adsbøl):

Spørgeren.

Kl. 14:59

Peder Hvelplund (EL):

Altså, der er jo ikke nogen tvivl om, at det her er en temmelig alvorlig sag. Når vi taler om H5N1, altså fugleinfluenza, har det jo tidligere været almindeligt kendt, at det har kunnet smitte mellem fugle og til en enkelt mink eller et enkelt menneske – der har også været tilfælde af human smitte med fugleinfluenza. Men det er ukendt, at smitten kan springe mellem pattedyr, altså mellem mink, og det er jo det, vi har set med tilfældet i Spanien, og derfor bør det også give anledning til stor bekymring, fordi det jo viser, at virus nu har muteret, så smitten kan vandre i hvert fald mellem mink, og at risikoen dermed er betragtelig større for, at den så også kan springe mellem mink og mennesker og måske endda mellem mennesker. Og der er det jo vigtigt at huske på, at dødeligheden ved H5N1 ligger væsentlig over den, vi har kendt ved covid-19.

Så derfor er der jo behov for, at man ser særdeles alvorligt på det her. Når jeg tænker tilbage på covid-19, var vurderingen fra Fødevarestyrelsen jo i starten, at risikoen for, at det ville udvikle sig til, at smitten ville kunne gå fra mink til mennesker, var ubetydelig, og vi skulle jo nødig gentage den fejltagelse denne gang, for så vil konsekvenserne også være tilstrækkelig meget større.

Jeg har også selv bedt Statens Serum Institut om at bidrage til DK-VET, så vi kan få en risikovurdering, men det forhindrer os jo ikke i at tage nogle indledende skridt allerede nu som f.eks. at sikre, at vi får testet de besætninger, der er i Danmark lige nu, som er få, men jo også de mink, som bliver importeret fra Spanien til Thyholm, så vi netop sikrer, at der ikke er fugleinfluenza i de besætninger. Det vil jo være forholdsvis ukompliceret, og det vil i hvert fald give en vis sikkerhed, så vi også efterfølgende kan følge med i, om smitten så kommer ind i de besætninger.

Vil ministeren være villig til at sikre, at vi allerede nu får testet besætninger, og også sikre, at der bliver testet ved import af mink?

Kl. 15:01

Fjerde næstformand (Karina Adsbøl):

Ministeren.

Kl. 15:01

Ministeren for fødevarer, landbrug og fiskeri (Jacob Jensen):

Jeg er helt enig med hr. Peder Hvelplund i, at vi skal tage det her dybt alvorligt, for det er jo rigtigt, at det nye er, at fugleinfluenzaen nu tilsyneladende kan mutere mellem pattedyr, altså mellem minkene, og det skal vi tage alvorligt. Derfor er jeg også, som jeg startede med at sige i min indledning, glad for, at Fødevarestyrelsen netop også har bedt Dansk Veterinær Konsortium om at komme med den risikovurdering, og det er en risikovurdering, som forventes at ligge klar allerede i løbet af indeværende måned, sådan at vi på baggrund af den risikovurdering kan tage stilling til, hvordan vi skal håndtere det her fremadrettet.

Kl. 15:01

Fjerde næstformand (Karina Adsbøl):

Spørgeren.

Kl. 15:01

Peder Hvelplund (EL):

Men nu ved vi jo også fra tidligere håndteringer, at det er fuldstændig afgørende med hastighed, og man kan sige, at skulle det skrækkelige ske, at der opstår H5N1, som både kan smitte mellem mink og så muligvis også mutere til at smitte til mennesker, så vil det jo have dramatiske konsekvenser. Så ville det ikke være klogt allerede nu at sikre, at vi får testet de besætninger? For det vil der jo ikke være nogen risiko ved, men tværtimod vil det bare give os en sikkerhed, i forhold til at vi ved, at de besætninger, der er i Danmark, og de mink, der bliver importeret, i hvert fald ikke er bærere af en virus, som kan smitte mellem mink og i værste fald mellem mink og mennesker.

Kl. 15:02

Fjerde næstformand (Karina Adsbøl):

Ministeren.

Kl. 15:02

Ministeren for fødevarer, landbrug og fiskeri (Jacob Jensen):

Altså, jeg synes, det er klogt at tage det her alvorligt, og derfor synes jeg også, det er klogt, at vi får den risikovurdering, sådan at vi ved, hvad det er, vi så kan gå videre med, og hvordan myndighederne kan håndtere det her fremadrettet.

Jeg er enig i, at der er et tidsperspektiv i det her, og derfor er jeg også tilfreds med, at det her ikke kommer til at vare måneder, men at forventningen er, at det er om relativt kort tid, altså i indeværende måned, at man har en risikovurdering. Og det er på baggrund af det, at vi så kan kigge på, hvad det er for en myndighedstilgang, der skal være for at sikre, at det her ikke måtte sprede sig, hvis det er det, der er risikovurderingen. Det kan også være, at risikovurderingen siger noget andet. Men jeg ser selvfølgelig frem til, at den kommer, så vi har et grundlag at gå videre med.

Kl. 15:03

Fjerde næstformand (Karina Adsbøl):

Spørgeren.

Kl. 15:03

Peder Hvelplund (EL):

Jeg forstår ikke helt, hvorfor man ikke bare allerede nu kan sige, at man selvfølgelig tester. Men lad mig så spørge ministeren om noget andet, for det er jo også velkendt, at risikoen for, at H5N1 vil kunne sprede sig til f.eks. svinebesætninger, også vil være til stede. Og der kan man sige, at der vil konsekvenserne så være endnu mere dramatiske, altså både samfundsøkonomisk, men jo også i forhold til risikoen for muterede varianter. Har ministeren overvejet, om man også skulle lave test af svinebesætninger i forhold til H5N1?

Kl. 15:03

Fjerde næstformand (Karina Adsbøl):

Ministeren.

Kl. 15:03

Ministeren for fødevarer, landbrug og fiskeri (Jacob Jensen):

Altså, for mig at se handler det om, at vi får håndteret den her risiko, som vi jo har set der er, når det kunne ske i Spanien. Derfor er det for mig vigtigt, at vi får den her risikovurdering hurtigt, og derfor er jeg tilfreds med, at den kommer, som jeg har fået det oplyst, i indeværende måned. Lige så snart den ligger, må vi jo vurdere, hvad det så er, der skal ske – om vi skal brede det længere ud, eller hvad vi skal gøre. For det er klart, at det er en bekymring, og det er en bekymring, jeg tager alvorligt – det gælder også, i forhold til at det, kan man sige, kunne mutere videre, for det er jo det, vi har set at den har gjort, og også mellem pattedyr; det er nyt.

Så derfor er det noget, vi skal tage alvorligt, og jeg er sikker på, at den risikovurdering, vi får om relativt få uger, kan give os svar på, hvad det er, vi så fremadrettet kan gøre for at håndtere det her på en fornuftig og sikker måde.

Kl. 15:04

Fjerde næstformand (Karina Adsbøl):

Tak. Så er spørgsmålet afsluttet. Tak til ministeren for fødevarer, landbrug og fiskeri og til spørgeren.

Vi går videre til det næste spørgsmål, som er til transportministeren af hr. Kenneth Fredslund Petersen.

Kl. 15:04

Spm. nr. S 216

19) Til transportministeren af:

Kenneth Fredslund Petersen (DD):

Finder ministeren det rimeligt, at regeringen pålægger transportbranchen en kilometerbaseret afgift, når ministeren selv har udtalt, at ellastbilerne simpelt hen ikke er klar?

Skriftlig begrundelse

Ministeren udtalte i artiklen »Vognmand med opråb til minister forud for ekstra afgift« af 23. januar 2023 fra TV MIDTVEST følgende: »Vi vil gerne have flere grønne lastbiler, og vi vil gerne have, at man betaler for det, man forurener. Derfor er der el-lastbiler, som hurtigt vil bryde frem, fordi de kan en helt masse. Men der er nogle udfordringer med den tunge transport endnu, hvor el-lastbiler simpelthen ikke er klar«.

Fjerde næstformand (Karina Adsbøl):

Værsgo til oplæsning.

Kl. 15:04

Kenneth Fredslund Petersen (DD):

Ministeren udtalte i artiklen »Vognmand med opråb til minister forud for ekstra afgift« af 23. januar 2023 fra TV MIDTVEST følgende: »Vi vil gerne have flere grønne lastbiler, og vi vil gerne have, at man betaler for det, man forurener. Derfor er der el-lastbiler, som hurtigt vil bryde frem, fordi de kan en helt masse. Men der er nogle udfordringer med den tunge transport endnu, hvor el-lastbiler simpelthen ikke er klar«.

Kl. 15:05

Fjerde næstformand (Karina Adsbøl):

Vi skal lige have oplæsning af spørgsmålet først.

Kl. 15:05

Kenneth Fredslund Petersen (DD):

Undskyld. Finder ministeren det rimeligt, at regeringen pålægger transportbranchen en kilometerbaseret afgift, når ministeren selv har udtalt, at ellastbilerne simpelt hen ikke er klar?

Kl. 15:05

Fjerde næstformand (Karina Adsbøl):

Ministeren.

Kl. 15:05

Transportministeren (Thomas Danielsen):

Tak for det. Indledningsvis skal jeg sige, at der er to dele i det her spørgsmål. Der er både et skattemæssigt spørgsmål og et spørgsmål for transportministeren, og det kommer jeg tilbage til. Men som det fremgår af regeringsgrundlaget, ønsker regeringen, at der skal sættes yderligere handling bag fremme af nulemissionslastbiler. Det skal bl.a. ske gennem rammen til drivmiddelinfrastruktur til tung vejtransport fra infrastrukturforliget i 2021. Producenterne har allerede fokus på at kunne levere de grønne lastbiler. Industrien kan dog endnu ikke levere lastbiler, der kan stå for de tunge opgaver over lange distancer, men det forventes, at der om nogle år kommer et udbud af lastbiler, som kan stå for de tunge opgaver over lange distancer.

Regeringens ønske om at fremme efterspørgslen på nulemissionslastbiler kræver både et udbud af køretøjer og en udrulning af drivmiddelinfrastrukturen, og den manglende offentligt tilgængelige drivmiddelinfrastruktur er en barriere for omstilling af nulemissionslastbiler. Transportministeriet udgiver i løbet af foråret en strategi for udrulning af drivmiddelinfrastruktur til den tunge trafik. Den vil give en forudsigelighed for branchen og understøtte, at virksomheder kan tage skridt mod at investere i grønne lastbiler. Jeg ser frem til at drøfte strategien med hr. Kenneth Fredslund Petersen.

Skatte- og afgiftspolitikken er som sagt noget, der hører under skatteministeren, hvorfor jeg må henvise til ham. Men det kan oplyses, at skatteministeren endnu ikke har fremlagt sit lovforslag om vejafgiften, og når det kommer, bliver der rig anledning til at tage en grundig drøftelse af afgifterne i forhold til lastbiltrafikken. Jeg kan derfor allerede nu invitere ordføreren til drøftelser herom.

Kl. 15:07

Fjerde næstformand (Karina Adsbøl):

Spørgeren.

Kl. 15:07

Kenneth Fredslund Petersen (DD):

Tak skal ministeren have. Det lyder jo rigtig godt i forhold til udrulningen af ladeinfrastrukturen, som jo er et kæmpeproblem. Jeg kunne godt få lyst til at spørge ministeren om noget. For de vognmænd skal der ikke blot investeres i de nye lastbiler, som er voldsomt dyre i forhold til det, de køber i dag; der skal også investeres i en ladeinfrastruktur ude hos den enkelte vognmand, og så ville jeg høre ministeren, om ministeren er bekendt med, hvilke omkostninger vognmændene ser ind i i forhold til at måtte påregne at lave etablering af ladeinfrastruktur på egen lokation.

Kl. 15:08

Fjerde næstformand (Karina Adsbøl):

Ministeren.

Kl. 15:08

Transportministeren (Thomas Danielsen):

Ja, det er jeg jo bekendt med i i hvert fald visse eksempler. Grunden til, at Kenneth Fredslund Petersen overhovedet løfter den her sag, er jo, i forlængelse af at jeg var ude at besøge nogle af de vognmænd, som har været allermest presset af den nye teknologi, som vi forsøger at implementere og udrulle til glæde og gavn for både miljø og klima. Og det er netop derfor, at jeg også er så optaget af at komme ud og tale med dem, som det ikke bare er en walkover for, og som det er allerallersværest for, og som måske allerede nu har foretaget nogle store investeringer. Jeg er meget optaget af netop at lytte til, hvordan vi så kan prøve at implementere politikken, sådan at den tager så meget hensyn som muligt til dem, der har det vanskeligt. Men ja, jeg har set flere regneeksempler, når jeg har været på de ture.

Kl. 15:09

Fjerde næstformand (Karina Adsbøl):

Spørgeren.

Kl. 15:09

Kenneth Fredslund Petersen (DD):

Ja, det er ganske korrekt, og de regneeksempler, vi hver især er blevet præsenteret for, er jo ikke helt ubetydelige i forhold til størrelsen af investeringer, der foreligger, når der ses ind i fremtiden.

Afslutningsvis vil jeg gerne spørge: Er det ministerens opfattelse, at den kilometerbaserede afgift, som ligger i regeringsgrundlaget, vil gå hårdest ud over de vognmænd, der lever og bor i landdistrikterne?

Kl. 15:09

Fjerde næstformand (Karina Adsbøl):

Ministeren.

Kl. 15:09

Transportministeren (Thomas Danielsen):

Jamen altså, på nuværende tidspunkt ved vi faktisk ikke, hvordan en kilometerbaseret afgift skal strikkes sammen. Det har regeringen ikke besluttet sig for, så derfor er det også vanskeligt for mig at kommentere på, hvordan den vil påvirke forskellige landsdele, forskellige vognmænd eller forskellige brancher.

Kl. 15:09

Fjerde næstformand (Karina Adsbøl):

Spørgeren.

Kl. 15:10

Kenneth Fredslund Petersen (DD):

Jamen vi er enige: Der mangler nogle beregninger, så vi kan få afklaret, hvor de egentlig forventes at skulle havne henne. Og set i lyset af de udfordringer, vi har, håber jeg, at vi kan finde en løsning, der gør det lige så attraktivt at være vognmand i landdistrikterne, som det umiddelbart ser ud til at blive for dem i byerne med de muligheder, de har.

Kl. 15:10

Fjerde næstformand (Karina Adsbøl):

Ministeren for en afsluttende bemærkning.

Kl. 15:10

Transportministeren (Thomas Danielsen):

Jeg kommer til at tage så mange hensyn som overhovedet muligt, hvor det kan lade sig gøre. Man skal så også bare holde sig for øje, at det jo ikke er altid, en landsdel er enige om, hvad for nogle hensyn der er hensigtsmæssige. Der er nogle, der håber, det bliver meget dyrt at køre lastbil, og der er nogle, der håber, det ikke bliver alt for dyrt at køre lastbil; sådan kan man jo i samme landsdel se forskelligt på de samme ting. Men tak for ordførerens interesse og for at bringe den her vigtige debat op.

Kl. 15:10

Fjerde næstformand (Karina Adsbøl):

Vi siger tak til transportministeren og til spørgeren.

Vi går videre til den næste. Det er også et spørgsmål til transportministeren af Sofie Lippert fra Socialistisk Folkeparti.

Kl. 15:11

Spm. nr. S 218 (omtrykt)

20) Til transportministeren af:

Sofie Lippert (SF):

Hvad mener ministeren at der bør gøres for at vende den negative spiral med færre passagerer og stadig stigende billettakster i den kollektive transport?

Skriftlig begrundelse

Trafikselskaberne har netop hævet taksterne med 4,9 pct. og har allerede bedt regeringen om lov til at hæve med  yderligere 10 pct. til foråret. Samtidig er op mod 10 pct. af passagerne ikke vendt tilbage efter coronaen, og ligeledes står 10 pct. af busruterne over for at forsvinde.

Fjerde næstformand (Karina Adsbøl):

Værsgo til oplæsning af spørgsmålet.

Kl. 15:11

Sofie Lippert (SF):

Tak skal du have. Hvad mener ministeren at der bør gøres for at vende den negative spiral med færre passagerer og stadig stigende billettakster i den kollektive transport?

Kl. 15:11

Fjerde næstformand (Karina Adsbøl):

Ministeren.

Kl. 15:11

Transportministeren (Thomas Danielsen):

Det er jo et godt spørgsmål og et meget bredt spørgsmål. Hvordan løser vi generelt udfordringerne i hele den kollektive transport med alle de aspekter, der er deri? Der er takster, der er tilskud, der er køreplaner, der er ejerskaber, der er kommuner, der er regionsgrænser. Der er en ambition om, at uanset hvor i landet man bor, skal man kunne pendle til sit arbejde eller til sin uddannelse eller anden skole på fornuftig vis.

Hvordan binder vi så Danmark bedre sammen på tværs af landet? Skal jeg være helt ærlig, er svaret jo, at det ved jeg ikke. Er det så et problem, når man er transportminister? Ja, det er det måske umiddelbart. Men det er bare for at være ærlig, og derfor har vi også en ambition om, at vi vil lave en ekspertgruppe, som med krøllede hjerner skal sætte sig sammen og komme med anbefalinger. For hvis det var så nemt og logisk, var der jo nok nogle transportministre før mig, der havde løst problemet. Men det er ikke så logisk og simpelt. Og derfor bliver vi nødt til at få nedsat en ekspertgruppe, som kan se på alle de udfordringer, som både spørgeren og spørgerens parti og regeringen deler en fælles ambition om.

Kl. 15:12

Fjerde næstformand (Karina Adsbøl):

Spørgeren.

Kl. 15:12

Sofie Lippert (SF):

Tak. En typisk god ven af ministerens parti, nemlig Dansk Industri, kom jo i sidste uge med et meget konkret udspil til, hvordan vi i hvert fald kan gøre noget ved de stigende billettakster og måske også nogle af de faldende passagertal. De ønsker at vende den her negative spiral. De foreslår, at det offentlige tilskud til den kollektive transport øges med mindst 300 mio. kr., og at billetpriserne sænkes med et sted mellem 12 og 20 pct. rundtomkring i landet og til gengæld ensartes lidt mere. Det vil ifølge Dansk Industri selv resultere i en stigning på cirka 10 pct. af brugere af den kollektive transport og dermed være med til at sikre mange busruters overlevelse, især uden for de større byer. Det er et forslag, som vi i SF hilser meget velkommen, og jeg vil høre, om ministeren vil være med til at forfølge Dansk Industris forslag.

Kl. 15:13

Fjerde næstformand (Karina Adsbøl):

Ministeren.

Kl. 15:13

Transportministeren (Thomas Danielsen):

Altså, jeg synes i hvert fald, det er et virkelig interessant indspark og udspil, Dansk Industri er kommet med. Jeg synes også, det kommer på et godt tidspunkt, netop inden vi ville have lavet den her ekspertgruppe, hvor det her skal være en del af det. Men jeg tror ikke, det er bredt nok i forhold til regeringens ambition. Men det er et meget relevant indspark og også nogle interessante beregninger, de kommer med, hvor de laver deres vurdering af, at hvis man sænker taksterne med så meget, vil antallet af passagerer stige tilsvarende med så og så meget.

Så jeg synes, det er interessant, og det kommer jo, i forlængelse af at vi har en høj inflation og dermed høje brændstofomkostninger osv. osv. Derfor er der ikke så mange håndtag at regulere på, hvis man skal se på den kollektive transport. Så ja, jeg ser det som et positivt indspark i debatten frem mod ekspertgruppens arbejde.

Kl. 15:14

Fjerde næstformand (Karina Adsbøl):

Spørgeren.

Kl. 15:14

Sofie Lippert (SF):

Nu nævner ministeren selv den voldsomme inflation. Et andet problem, som regeringen lader til at være meget opmærksom på, er i forhold til arbejdsudbuddet – to ret akutte kriser, som begge to bliver udfordret af en kollektiv transport med færre passagerer, bl.a. fordi det resulterer i flere biler på vejene og derfor en noget længere transporttid. En rapport fra 2020 viser, at det faktisk går ret hårdt ud over arbejdsudbuddet. Så jeg vil høre, om ministeren ikke mener, at det er lidt for farligt at vente på en ekspertgruppes anbefalinger, og at vi bliver nødt til at gøre noget nu.

Kl. 15:14

Fjerde næstformand (Karina Adsbøl):

Ministeren.

Kl. 15:14

Transportministeren (Thomas Danielsen):

Altså, jeg tror i hvert fald, at det er mest reelt og ærligt, at vi bare siger det, som det er: Der er ikke nogen her i huset, som ved, hvad vi skal gøre, for ellers havde man jo gjort det. Derfor tror jeg bare, det er mest ærligt og reelt at sige det. Og ud over at tænke i små justeringer på takterne bliver vi nødt til at tænke meget mere ud af boksen og ryste posen meget hårdere, for vi bliver nødt til at kunne binde Danmark bedre sammen med offentlig transport; vi bliver nødt til at kunne sikre, også ude decentralt i landet, at man, uanset hvor man bor, får bedre befordringsmuligheder med den kollektive transport. Og så kan vi ikke bare gøre mere af det samme, som vi historisk typisk har gjort, hvor indtil flere busser i nogle tilfælde kører tomme rundt.

Så jeg tror, vi skal have lidt større ambitioner i fællesskab for at løse den her udfordring.

Kl. 15:15

Fjerde næstformand (Karina Adsbøl):

Spørgeren.

Kl. 15:15

Sofie Lippert (SF):

Jeg er meget glad for at høre om det høje ambitionsniveau, og her til sidst vil jeg derfor bare spørge sådan helt kort: Er en del af de ambitioner, at priserne skal ned på den offentlige transport?

Kl. 15:16

Fjerde næstformand (Karina Adsbøl):

Ministeren for en afsluttende bemærkning.

Kl. 15:16

Transportministeren (Thomas Danielsen):

Det burde jo være et simpelt spørgsmål, hvor man bare sagde: Ja, selvfølgelig skal der være billigere priser. Men jeg må også bare konstatere, at når jeg kommer rundt i landet, siger man: Det er fint, at I snakker om, at I skal spare 5, 10 eller 20 pct. på billetprisen, men altså, vi er bare optaget af, at der kommer en bus, eller at der kommer noget offentlig transport, så vi kan komme på arbejde.

Så jeg kan ikke sige entydigt, hvad prisen fremadrettet bør være, for jeg tror også, det er meget forskelligt, i forhold til hvilke øjne der ser på det. Så nu vil jeg lade en masse kreative personer, gerne med glød i øjnene, se på det her område, sådan at vi får et så godt beslutningsgrundlag som overhovedet muligt.

Kl. 15:16

Fjerde næstformand (Karina Adsbøl):

Så er spørgsmålet afsluttet. Tak til transportministeren.

Så går vi videre til uddannelses- og forskningsministeren, og det er den samme spørger.

Kl. 15:16

Spm. nr. S 209

21) Til uddannelses- og forskningsministeren af:

Sofie Lippert (SF):

Er ministeren – i lyset af de udbredte eksempler i medierne på problemer med rekruttering af pædagoger og resultaterne af evalueringen af pædagoguddannelsen – enig i, at der er behov for at indkalde til brede forhandlinger om en ny og bedre pædagoguddannelse?

Skriftlig begrundelse

Der henvises til eksempelvis artiklen »Fire voksne til 64 børn pressede institution til drastisk beslutning: - Håber, det aldrig sker igen« bragt på TV2’s hjemmeside den 31. januar 2023 og til evalueringen af pædagoguddannelsen fra november 2021, som bl.a. pegede på, at mange nyuddannede ikke oplever at være klædt godt nok på til jobbet efter uddannelse, og at halvdelen af de studerende mener, at det faglige niveau er for lavt, og at der er for lidt feedback.

Fjerde næstformand (Karina Adsbøl):

Værsgo til oplæsning af spørgsmålet.

Kl. 15:16

Sofie Lippert (SF):

Tak. Er ministeren – i lyset af de udbredte eksempler i medierne på problemer med rekruttering af pædagoger og resultaterne af evalueringen af pædagoguddannelsen – enig i, at der er behov for at indkalde til brede forhandlinger om en ny og bedre pædagoguddannelse?

Kl. 15:17

Fjerde næstformand (Karina Adsbøl):

Ministeren.

Kl. 15:17

Uddannelses- og forskningsministeren (Christina Egelund):

Tak for spørgsmålet. Nu kan jeg jo se, at spørgeren ligesom ved det tidligere spørgsmål er virkelig god til at stille vigtige spørgsmål, som det er rigtig svært for en minister at give et meget konkret svar på. Så tak for spørgsmålet – og det er et alvorligt emne, som spørgeren rejser her. Det er bekymrende, at det er et problem at rekruttere nok pædagoger, for pædagoger gør hver dag en stor forskel både for børn og unge og også for udsatte borgere. Og derfor er det en prioritet for regeringen at få flere til at søge mod pædagoguddannelsen og i øvrigt også de øvrige professionsuddannelser på velfærdsområdet, som jo har lignende problemer.

For at lykkes med den ambition er et af elementerne, at vi har en stærk og attraktiv pædagoguddannelse af høj kvalitet, og det ved jeg også at spørgeren mener. Der er gennemført en grundig evaluering af pædagoguddannelsen, der giver os viden om, hvordan uddannelsen kan styrkes fagligt, og hvordan den kan blive mere attraktiv. Jeg forventer og ser frem til, at vi på baggrund af evalueringens resultater kan starte brede politiske drøftelser op og finde løsninger i fællesskab. Opgaven er både at få dygtige pædagoger og også at få flere pædagoger.

Regeringen har – for at være lige så ærlig som transportministeren – ikke lagt sig helt fast på nogen konkret proces eller tidsplan for det her. Hvis vi skal løse nogle af de store udfordringer på uddannelsesområdet, er der behov for at se uddannelsessystemet i en bredere sammenhæng, og regeringen har derfor i første omgang sat sig for at kigge bredt på uddannelsesområdet og sammenhængen mellem de forskellige uddannelsesniveauer og det samlede uddannelseslandskab.

Kl. 15:18

Fjerde næstformand (Karina Adsbøl):

Spørgeren.

Kl. 15:19

Sofie Lippert (SF):

Tak. Spørger man mig, er det største problem, vi har lige nu på uddannelsesområdet, netop rekruttering til nogle af de uddannelser, vi mangler allerflest folk til. På uddannelses- og forskningsministerens område er det jo især de her fire store velfærdsområder, og sidste år valgte man derfor også inden valget at indgå en aftale omkring en ny læreruddannelse, som er blevet hilst enormt velkommen i miljøet omkring uddannelsesverdenen.

I dag kunne man så i Politiken læse et opråb fra Danske Professionshøjskoler om vigtigheden af, at en lignende proces sker for pædagoguddannelsen. Der kunne jeg jo læse, at ministeren, ligesom her, giver udtryk for en vilje til at se på det her, men også, at ministeren bl.a. udtaler, at regeringen »har sat sig for at lave nogle ret store reformer, hvor vi er startet med universitetsuddannelserne«. Jeg må indrømme, at jeg synes, de sidste mange års uddannelsesdebat har haft et alt for stort fokus på universitetsområdet, og derfor ærgrer det mig, at det er her, den nye regering vælger at starte.

Så jeg vil gerne spørge ministeren, om ikke netop vigtigheden af at få nok dygtige pædagoger er større end vigtigheden af at lave endnu en reform af de universiteter, der er blevet ramt af 28 reformer de sidste 20 år – altså, om ikke det er på tide, at vi kigger væk fra universiteterne og over på de velfærdsuddannelser, der så dramatisk har brug for vores fokus.

Kl. 15:20

Fjerde næstformand (Karina Adsbøl):

Ministeren.

Kl. 15:20

Uddannelses- og forskningsministeren (Christina Egelund):

Jamen jeg mener ikke, at det er et enten-eller. Jeg mener jo selvfølgelig, at man skal lave en reform af universitetsuddannelserne – ellers havde vi ikke annonceret det. Jeg tror så også, at det er vigtigt, at man ser det i sammenhæng med hinanden, for det er klart, at jo flere der går på universitetet, jo færre er der til at søge ind på velfærdsuddannelserne. På den måde er det jo et nulsumsspil, og derfor er der også en sammenhæng.

Kunne man så have startet omvendt, altså startet et andet sted? Ja, det kunne man godt. Nu har vi så valgt at starte her, men det er jo ikke et udtryk for, at vi, når vi har åbne øjne for det med universiteterne, så har lukkede øjne for det med velfærdsuddannelserne, kan man sige.

Kl. 15:21

Fjerde næstformand (Karina Adsbøl):

Spørgeren.

Kl. 15:21

Sofie Lippert (SF):

Det er jeg glad for at høre. En anden artikel med netop Danske Professionshøjskoler, man kunne læse i Weekendavisen for nylig, byggede netop på frygten for, at det her store universitetsfokus vil gå ud over velfærdsuddannelserne endnu en gang. Stefan Hermann fra Københavns Professionshøjskole udtaler bl.a., at han frygter 10 pct.s frafald på uddannelserne på de her store velfærdsområder, hvis vi laver universiteterne mere lig dem. Er det virkelig den rigtige prioritering?

Kl. 15:21

Fjerde næstformand (Karina Adsbøl):

Ministeren.

Kl. 15:21

Uddannelses- og forskningsministeren (Christina Egelund):

Jeg mener ikke, vi skal prioritere det ene over det andet. Altså, jeg mener, der skal reformeres på begge områder.

Så mener jeg i øvrigt også, at problemet med optag – nu taler vi så om optaget på pædagoguddannelsen, hvor der jo klart er bekymrende tal; det er jeg fuldstændig enig i, og det skal vi også gøre noget ved – ikke kan reduceres til kun at være et spørgsmål om uddannelse. Jeg tror, man skal kigge bredt på det, altså at det både skal være attraktivt at uddanne sig til pædagog og også være attraktivt at være pædagog, og jeg tror, der er en sammenhæng mellem de ting. Derfor er det jo heller ikke noget, man bare lige knipser med fingrene og løser.

Kl. 15:22

Fjerde næstformand (Karina Adsbøl):

Spørgeren.

Kl. 15:22

Sofie Lippert (SF):

Jeg deler fuldt ud ministerens opfattelse af, at det handler om meget mere end uddannelse at få nok mennesker til at uddanne sig til pædagog og til funktioner i resten af vores velfærdssamfund. Men der er en sidste ting, jeg godt kunne tænke mig at spørge om. Man lavede jo den her evaluering af pædagoguddannelsen i den tidligere regeringsperiode, og jeg vil bare høre, om det er ministerens ambition, at vi når at handle på den evaluering, eller om vi skal vente så længe, at der måske bliver brug for en ny evaluering af pædagoguddannelsen.

Kl. 15:22

Fjerde næstformand (Karina Adsbøl):

Ministeren for en afsluttende bemærkning.

Kl. 15:22

Uddannelses- og forskningsministeren (Christina Egelund):

Altså, det er absolut min ambition, at vi gør noget ved de bekymrende lave optag, der er på alle velfærdsuddannelserne, også på pædagoguddannelsen. Spørgeren har jo ret i, at der var nogle, før spørgeren blev ordfører på området, og før jeg blev minister på området, som havde lavet en rigtig god indsats i forhold til at gøre læreruddannelsen mere attraktiv, og det ligger jo ligefor at lave den samme øvelse i forhold til pædagoguddannelsen; det er jeg helt enig i.

Når jeg er en lillebitte smule vævende i mine svar, er det simpelt hen, fordi tingene skal tilrettelægges ordentligt, og vi har hverken lagt os fast på tidsplan eller proces for det endnu. Men det er ikke et udtryk for manglende vilje eller manglende forståelse for problemets karakter.

Kl. 15:23

Fjerde næstformand (Karina Adsbøl):

Så siger vi tak til uddannelses- og forskningsministeren og spørgeren. Spørgsmålet er afsluttet.

Hermed er spørgetiden også afsluttet.

Kl. 15:23

Meddelelser fra formanden

Fjerde næstformand (Karina Adsbøl):

Ministeren for nordisk samarbejde (Louise Schack Elholm) har meddelt mig, at hun ønsker i henhold til forretningsordenens § 19, stk. 4, at give Folketinget en skriftlig 

Redegørelse om det nordiske samarbejde.

(Redegørelse nr. R 2).

Endvidere har forsvarsministeren  (Troels Lund Poulsen, fg.) meddelt mig, at han ønsker i henhold til forretningsordenens § 19, stk. 4, at give Folketinget en skriftlig

Redegørelse om det nordiske forsvars- og beredskabssamarbejde.

(Redegørelse nr. 3).

Redegørelserne vil fremgå af www.folketingstidende.dk.

Redegørelserne vil komme til forhandling i et senere møde.

Der er ikke mere at foretage i dette møde.

Folketingets næste møde afholdes i morgen, torsdag den 9. februar 2023, kl. 10.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 15:24).


15. møde

Torsdag den 19. januar 2023 kl. 9.00

Dagsorden

1) Spørgsmål om meddelelse af orlov til og indkaldelse af stedfortræder for medlem af Folketinget Tobias Grotkjær Elmstrøm (M).

2) Indstilling fra Udvalget til Valgs Prøvelse:

Godkendelse af stedfortræder som midlertidigt medlem af Folketinget for Tobias Grotkjær Elmstrøm (M).

3) Forhandling om redegørelse nr. R 1:

Statsministerens redegørelse i henhold til forretningsordenens § 19, stk. 2.

(Anmeldelse 17.01.2023. Redegørelse givet 17.01.2023).

Kl. 09:00

Formanden (Søren Gade):

Mødet er åbnet.

Det første punkt på dagsordenen er:

1) Spørgsmål om meddelelse af orlov til og indkaldelse af stedfortræder for medlem af Folketinget Tobias Grotkjær Elmstrøm (M).

Kl. 09:00

Formanden (Søren Gade):

Medlem af Folketinget Tobias Grotkjær Elmstrøm (M) har søgt om orlov fra den 19. januar 2023, jævnfør forretningsordenens § 41, stk. 4.

Hvis ingen gør indsigelse, vil jeg betragte det som vedtaget, at der meddeles orlov som ansøgt, og at stedfortræderen indkaldes som midlertidig medlem.

Det er vedtaget.

Det næste punkt på dagsordenen er:

2) Indstilling fra Udvalget til Valgs Prøvelse:

Godkendelse af stedfortræder som midlertidigt medlem af Folketinget for Tobias Grotkjær Elmstrøm (M).

Kl. 09:00

Forhandling

Formanden (Søren Gade):

Fra Udvalget til Valgs Prøvelse har jeg modtaget meddelelse om, at 1. stedfortræder for Moderaterne i Østjyllands Storkreds, Henrik Rejnholt Andersen, godkendes som midlertidigt medlem af Folketinget fra og med den 19. januar 2023 i anledning af Tobias Grotkjær Elmstrøms orlov.

Er der nogen, der ønsker ordet?

Da det ikke er tilfældet, går vi til afstemning.

Kl. 09:00

Afstemning

Formanden (Søren Gade):

Der stemmes om udvalgets indstilling. Afstemningen starter.

Afstemningen stopper.

Udvalgets indstilling er enstemmigt vedtaget med 112 stemmer.

[For stemte 112 (S, V, M, SF, DD, LA, KF, EL, RV, ALT, NB, DF, SP og Mette Thiesen (UFG)), imod stemte 0, hverken for eller imod stemte 0].

Det sidste punkt på dagsordenen er:

3) Forhandling om redegørelse nr. R 1:

Statsministerens redegørelse i henhold til forretningsordenens § 19, stk. 2.

(Anmeldelse 17.01.2023. Redegørelse givet 17.01.2023).

Kl. 09:01

Forhandling

Formanden (Søren Gade):

Forhandlingen er åbnet. Hr. Christian Rabjerg Madsen.

Kl. 09:02

(Ordfører)

Christian Rabjerg Madsen (S):

Tak. »Det var ikke af egen fri vilje, at jeg ikke havde noget at stå op til, men jeg vil hellere lave ingenting, end at være et sted hvor jeg får at vide, at jeg er dum ... Jeg er tit blevet fortalt, at jeg nok ikke blev til noget særligt ... På den måde har jeg ofte været dømt ude, før jeg overhovedet blev lukket ind.«

Ordene er ikke mine, men Oliver Palmelunds. Oliver er 16 år gammel. Han har skiftet skole 5 gange og oplever med egne ord, at det nogle gange bliver »nogle virkelig lange dage, hvis man skal sidde stille fra 8 til 15«. Der er ikke nogen børn i Danmark, som bør opleve det, som Oliver har gennemlevet. Det er vores ansvar, det er vores opgave, men vi har talt for meget og handlet for lidt. De danske folkeskoler og børnehaver er rigtig gode for mange, men de er slet ikke gode nok for alle, og vi har svigtet Oliver, men desværre langtfra Oliver alene. Omkring 45.000 unge mellem 15 og 25 år står uden for fællesskabet, uden hverken uddannelse eller arbejde. Det kan vi ikke være bekendt.

Med den historiske regeringsdannelse i december har Danmark fået en bred regering, der har sat barren højt. Det er en regering, der har lovet at tage livtag med de vanskeligste strukturelle udfordringer i Danmark. En af de vanskeligste strukturelle udfordringer er, at vi har efterladt unge uden for fællesskabet, og faktisk peger Oliver selv på en del af løsningen. Han siger:

»Generelt tror jeg, at jeg er bedre end mange andre til at skrue i alt, der har en forbrændingsmotor ... Det er bare ikke noget, der bliver bemærket i skolen.« 

Så siger han også:

»Hvis grundskolen var mere praktisk og knap så boglig, havde jeg nok haft en bedre oplevelse, og mine skoleskift havde sikkert også været færre.« 

Jeg er enig med Oliver. Det er på tide, at skolen i højere grad afspejler, hvad både Oliver og jo i virkeligheden også samfundet efterspørger: et større fokus på, hvordan man sliber, saver, skruer, skaber, og på, hvordan man i processen lærer både dansk og matematik. Folkeskolen skal være både for den læsende og lyttende dreng, for den praktiske og skabende pige og for Oliver. Vi skal skabe flere succeser, vi skal vise, at der er flere veje i uddannelsessystemet, og så skal vi frem for alt sikre, at flere starter på og flere gennemfører en erhvervsuddannelse – en erhvervsuddannelse, som selvfølgelig og samtidig skal være bedre i morgen, end den er i dag; væk med de der gamle Pedersenfræsere, og ind med nye femaksede CNC-maskiner, der ligner de maskiner, som de unge senere vil møde på de virksomheder, der skriger på flere unge kloge hoveder og hænder, sådan at de virksomheder kan skrue op for eksporten og skrue ned for antallet af gange, de må sige nej til ordrer, fordi de simpelt hen ikke kan bemande deres maskiner.

På samme vis er den største barriere for den grønne omstilling, men også for en værdigere ældrepleje ikke nødvendigvis kroner og øre, men at vi faktisk har for få mennesker, for få unge mennesker, der kan svejse fjernrørene sammen, opstille vindmøllen eller yde den fagligt velunderbyggede omsorg, som vores ældre fortjener. Vores økonomi, velfærden og fremtidens klima er derfor dybt afhængig af, at vi lykkes med at levere flere faglærte i fremtiden.

Den nye regering er født ind i en vanskelig tid. I et globalt perspektiv er de demokratiske værdier under pres; det ser vi i veletablerede demokratier, og det ser vi, når demokratisk indflydelse og demokratiske værdier presses tilbage af autoritære regimer. Af hensyn til vores børn og børnebørn er kampen for demokratiet og demokratiske værdier ikke en kamp, vi kan tillade os at bakke på. Først ramte pandemien, og så ændrede Ruslands brutale angrebskrig og overfald på Ukraine den europæiske sikkerhedssituation, hvilket skabte en energikrise, som så igen skubber voldsomt til inflationen, der meget vel kan ende med en europæisk økonomisk krise.

Danmark er en stærk økonomi, men vi er også en åben økonomi. Derfor bliver vi selvfølgelig som økonomi ramt, hvis den europæiske økonomi sætter i bakgear. Men vigtigere er det, at Danmark er et centralt medlem af den europæiske og vestlige familie, og derfor bliver vi ikke alene ramt – vi træder aktivt til, når vores og Vestens sikkerhed og tryghed er truet. Patriotiske og modige ukrainere kæmper i øjeblikket både for vores værdier, men også for vores helt grundlæggende sikkerhed og tryghed. Det er en kamp mod tyranni, undertrykkelse og menneskefjendskhed, som vi også har et ansvar for at de ikke må tabe.

Kl. 09:07

Prisen for vores og for vores børns sikkerhed er blevet højere, men det er – selvfølgelig, havde jeg nær sagt – en pris, som vi skal betale. Derfor er regeringen også en reformregering. Forslaget om store bededag har givet debat. Det kan jeg godt forstå; jeg tror, vi alle sammen holder af at være sammen med vores familier, og for nogle er bededagen også knyttet op på kirkelig aktivitet. Men som ansvarlige politikere kan det ikke nytte noget, at vi alene gør det, som føles rart. Vi bør gøre det, der er det rigtige i en situation med krig i Europa.

Jeg kan forstå, at en række af Folketingets partier har fremlagt bud på finansiering af løftet af forsvaret. Det er positivt, og det vil regeringen kigge nærmere på og tage en drøftelse af med partierne, men det er også vigtigt at få sagt, at bededagsforslaget ikke alene handler om finansiering. Det handler også om, at vi skal styrke den strukturelle beskæftigelse, og med forslaget styrkes den strukturelle beskæftigelse med 8.500 personer, og dermed gøres vores samfund også 10 mia. kr. rigere. Vi investerer det, der skal til, og som vi er forpligtet til, i vores forsvar, og med bededagsforslaget tager vi samtidig ansvar for at gøre det nemmere at rekruttere flere af dem, vi har allermest brug for. Det er sygeplejersker, social- og sundhedsassistenter, politibetjente og smede, for nu at nævne nogle. Tidligere regeringer har tilvejebragt finansiering ved at lade enkeltgrupper løfte regningen. Bededagsforslaget gør noget andet – det sikrer, at vi alle sammen løfter i flok.

Jeg har også lyttet mig til kritik fra fagbevægelsen. Den danske model er enestående og en af hovedforklaringerne på danske lønmodtageres gode forhold og danske virksomheders succes. Derfor er regeringsgrundlaget også fuld af eksempler på, at vi styrker den danske model – højere dagpenge for kernetropperne, permanent trepartsinstitution, 110 pct.s dagpenge under efteruddannelse, et annullationssøgsmål i forsvar for den danske model, øget fradrag på fagforeningskontingentet, for nu at nævne nogle – men med krigen tilbage i Europa er vi i en ekstraordinær situation, hvorfor vi også tager ekstraordinære skridt, så dansk økonomi forbliver stærk, også når prisen for vores fælles sikkerhed går opad, som den gør nu.

Regeringen har fra starten sagt, at den er blevet dannet for at træffe svære beslutninger i forhold til de store, men også vanskelige udfordringer, som de fleste af os jo godt ved findes. Det er udfordringer, som vi bredt set er enige om bør løses politisk, men som der ikke er nogen nemme løsninger på. Vi har sat verdens måske mest ambitiøse klimamål med klimaneutralitet i 2045 og 110 pct.s reduktion af vores udledninger i 2050, samtidig med at vi skal sætte turbo på implementeringen af vores 2030-mål. Vi vil beskytte grundvandet, skabe ny vild natur og mere ny skov, vi vil styrke dansk erhvervsliv og hjælpe dem, der rammes hårdest af de stigende priser, vi vil nedbringe ventelisterne og sikre en bedre og mere ensartet behandling på landets sygehuse, vi vil give et lønløft til offentligt ansatte, og vi vil skabe bedre erhvervsskoler. Vi vil forny kandidatuddannelserne og styrke muligheden for efteruddannelse. Vi skal sikre en folkeskole, der løfter flere, løfter bedre, hvor der er plads til flere, hvor vi skaber flere succeser, og hvor der også er plads til Oliver.

Det og meget andet skal fremføres og gennemføres indtil 2030. Det er et 2030, hvor vi samtidig bliver 125.000 flere ældre over 70 år og 50.000 flere børn under 7 år, og hvor Vesten og Danmark samtidig trues rent sikkerhedspolitisk. I regeringen skal vi måles på, om vi formår at løse de store udfordringer, vi har talt om i mange år, men som vi endnu ikke har formået at løse, fordi det er svært. Det er i sin essens derfor, vi har dannet en bred regering hen over midten. Men hvis det skal lykkes, og hvis målsætningerne skal være andet end indhold i skåltaler og åbningstaler, kræver det, at vi evner at prioritere. Det kræver, at vi tør træffe beslutninger, som giver debat på den korte bane, men som gør vores fantastiske land stærkere på den lange. Tak for ordet.

Så vil jeg på vegne af Socialdemokratiet, Venstre og Moderaterne oplæse følgende:

Forslag til vedtagelse

»Folketinget konstaterer, at Danmark har fået en ny, bred regering, der vil tage fat på de substantielle udfordringer, landet står over for.

Regeringen vil sikre en stærk og robust økonomi, hvor pengene følger med velfærden, når der kommer flere ældre og børn, hvor det bedre kan betale sig at arbejde, hvor skatten samlet set nedbringes og den strukturelle beskæftigelse øges.

Regeringen vil endvidere bevæge Danmark hen til et velfærdssamfund med mere lokal frihed, selvbestemmelse og forandringskraft gennem otte reformspor. Herunder skal der gøres mere for de mange unge, der står uden for arbejdsmarkedet og uddannelse, så de bliver hjulpet til en bedre start på voksenlivet.

Folketinget ønsker endvidere at intensivere den nødvendige grønne omstilling, hvilket er påtrængende af hensyn til klimaet og behovet for at blive uafhængig af russisk energi. Samtidig vil regeringen fremrykke investeringerne i dansk sikkerhed og forsvar.« 

(Forslag til vedtagelse nr. V 1).

Tak for det. Jeg ser frem til en god debat.

Kl. 09:12

Formanden (Søren Gade):

Tak for det. Der er en lang række, der har trykket sig ind, og den første, der får ordet, er fru Pia Olsen Dyhr.

Kl. 09:12

Pia Olsen Dyhr (SF):

Tak til ordføreren. Der var mange interessante ord i den tale, bl.a. om Oliver, og der var en analyse, jeg deler. Jeg deler også statsministeren og ordførerens vurdering af, at der er behov for at styrke dansk forsvar. Det tror jeg vi er mange der gør, for det handler om Danmarks sikkerhed og Danmarks rolle i verden. Jeg synes imidlertid, at finansieringsforslaget til forsvaret og styrkelsen af forsvaret fra regeringens side og dermed også fra Socialdemokratiets side er temmelig søgt.

Jeg har så noteret mig efterfølgende, at både udenrigsministeren og vicestatsministeren mener, at de partier, der vil være med i forsvarsforliget, skal acceptere regeringens forslag om at afskaffe store bededag. Omvendt kan jeg høre i statsministerens tale og citater, at der i virkeligheden er en større åbenhed, og ligeså hører jeg faktisk ordføreren i dag signalere en større åbenhed.

Så mit spørgsmål er i al sin enkelhed: Hvad mener regeringen og Socialdemokratiet egentlig? Mener Socialdemokratiets ordfører, at lige netop det her finansieringsforslag er så enestående og rigtigt tænkt, at det vejer tungere end et bredt forankret forsvarsforlig?

Kl. 09:13

Formanden (Søren Gade):

Ordføreren.

Kl. 09:13

Christian Rabjerg Madsen (S):

Jeg mener ikke, at der er noget odiøst eller ligefrem søgt i, at man – også forud for en vigtig forhandling om forsvaret, en forhandling, som forhåbentlig ender ud i et bredt forlig – ønsker et bredt forlig, samtidig med at man også slår fast, at der er en sammenhæng imellem på den ene side at bruge penge og på den anden side at tilvejebringe en finansiering. Jeg har været på Christiansborg siden 2015 og har iagttaget dansk politik, også måske lidt længere end det, og jeg mener, at det er helt almindelig praksis, at hvis man skal bruge penge, skal man også være med til at skaffe dem. Jeg tror, at det er et sundt spor, som kan være med til at holde os alle sammen ansvarlige.

Så har jeg også lyttet til interviews af både statsministeren, udenrigsministeren og forsvarsministeren, og så sent som for få minutter siden sagde forsvarsministeren meget klart, at regeringen har noteret sig, at der er kommet et alternativt forslag til finansiering, og at regeringen ser nysgerrigt og positivt på det, for det er afgørende, at der er en sammenhæng imellem, at vi bruger penge, og at vi tilvejebringer en finansiering.

Kl. 09:14

Formanden (Søren Gade):

Fru Pia Olsen Dyhr.

Kl. 09:14

Pia Olsen Dyhr (SF):

Det var så ikke noget svar, men det venter jeg så på. Det kan være, at statsministeren kan komme med svar senere i dag.

Jeg vil så gerne høre Socialdemokratiets ordfører om noget, jeg synes er meget vigtigt i forhold til parlamentarisme og de traditioner, vi har her på Christiansborg: Hvordan mener regeringen at samarbejdet mellem Folketingets partier skal være? Kan vi stole på de aftaler, der er indgået, på de forlig, der er indgået, eller på nationale kompromiser? For det nationale kompromis blev jo indgået for mindre end et år siden, ca. 10 måneder siden, og nu har regeringen sået tvivl om, om de egentlig står på det nationale kompromis, og jeg vil minde om, at nationale kompromiser altså står over forlig og politiske aftalerog eraf en helt unik karakter.

Jeg vil så bare gerne høre ordføreren, om man stadig væk står på det nationale kompromis og de aftaler, vi har indgået, og de ting, der blev sagt på det møde. Jeg vil ikke citere fra det. Jeg har noteret mig, at økonomiministeren har haft travlt i de her dage med at underløbe de ting, vi har aftalt med hinanden på det møde, men jeg skal nok lade være med at citere fra det. Men det kunne jo være, at jeg blev fristet af at citere det, der står i min lille røde bog her, hvis man ikke snart begynder at sige, at man selvfølgelig overholder det nationale kompromis.

Kl. 09:16

Formanden (Søren Gade):

Ordføreren.

Kl. 09:16

Christian Rabjerg Madsen (S):

Jeg bestemte mig for, inden jeg gik herop, at jeg ville bestræbe mig på at svare på spørgsmålene, og jeg synes, at jeg er kommet dårligt i gang, hvis jeg ikke svarede på det første. Det synes jeg at jeg gjorde. Regeringen har sagt, at den tager det positivt ned, at der er kommet en alternativ finansiering på bordet, og at den vil drøfte det med partierne. Det er vel, synes jeg, et meget klart svar på et relativt klart spørgsmål, så det synes jeg i al respekt at jeg fik svaret på.

I forhold til det nationale kompromis er jeg personligt stolt af, at vi har et Folketing, som kan vedtage det, og vi står bag det nationale kompromis og har endda sagt, at det, vi aftalte, med at komme op på de 2 pct. skal ske tidligere, fordi den internationale situation tilsiger det.

Kl. 09:16

Formanden (Søren Gade):

Tak for det. Og vi går videre i spørgerrækken til fru Inger Støjberg.

Kl. 09:16

Inger Støjberg (DD):

Tak for det. Jeg tror måske, at lige det her faktisk lidt var et eksempel på, hvorfor det kan være lidt farligt at skulle evaluere sig selv. For jeg kan forstå, at hr. Christian Rabjerg Madsen mener, at han svarede godt på det spørgsmål, som fru Pia Olsen Dyhr stillede; det synes jeg ikke, lad mig sige det sådan. For jeg studsede nemlig også lidt her forleden dag, da jeg hørte statsministeren, som jo er hr. Christian Rabjerg Madsens partiformand. Hun ville nemlig ikke gentage vicestatsministerens ultimatum om, at hvis man skulle med ind til forsvarsforligsforhandlingerne, skulle man stemme for, at store bededag skal afskaffes. Derfor vil jeg bare gerne lige høre: Bakker Socialdemokratiet, altså hr. Christian Rabjerg Madsens parti, op om det ultimatum, som vicestatsministeren har stillet?

Kl. 09:17

Formanden (Søren Gade):

Ordføreren.

Kl. 09:17

Christian Rabjerg Madsen (S):

I forhold til at evaluere lægger jeg gerne det ud til Folketinget. Det er klart, at jeg lytter til, hvad et flertal efterfølgende siger. Jeg lytter mig til – og det er et interview, der ikke er mere end en halv time gammelt – at forsvarsministeren meget klart kvitterer positivt for, at der nu er kommet et forslag til en alternativ finansiering af forsvarsforliget. Jeg lytter mig til, at forsvarsministeren siger, at det tager man positivt ned og drøfter med partierne, og jeg lytter mig også til, at man siger, at forsvarsforhandlingerne ikke går i gang, før man har taget den drøftelse.

Det er vel at tage det forslag, der er, til en alternativ finansiering, som jeg kun kender i overskrifter, positivt ned. Det synes jeg da at man skulle kvittere for. Det læser jeg klart som en håndsrækning i forhold til at tage en drøftelse af det spørgsmål. Og så synes jeg i øvrigt, at der er noget helt almindeligt i, at en regering, og også Socialdemokratiet på ordførerniveau, kommunikerer, at der er en sammenhæng mellem at bruge penge og tilvejebringe en finansiering, og det er også det, regeringen har sagt og lagt vægt på.

Kl. 09:18

Formanden (Søren Gade):

Fru Inger Støjberg.

Kl. 09:18

Inger Støjberg (DD):

Jo jo, altså, jeg har også før oplevet, at der er nogen, der har kvitteret for noget, jeg har sagt, endda sågar i tidligere forhold og alt muligt, hvor man siger: Jeg har hørt, hvad du siger. Men det er jo ikke det samme som at frafalde et ultimatum. Og det er jo sådan set derfor, at jeg bare lige spørger: Bakker Socialdemokratiet op om det ultimatum? Og nu spørger jeg ikke, om man kvitterer for, at der er kommet et alternativt forslag, eller om man har set nysgerrigt på det – var det ikke også sådan, det blev sagt? Altså, det er slet ikke det, jeg spørger om. Jeg spørger om: Er det ultimatum, som vicestatsministeren har fremsat, frafaldet, eller bakker Socialdemokratiet op omkring det her ultimatum nu?

Kl. 09:19

Formanden (Søren Gade):

Ordføreren.

Kl. 09:19

Christian Rabjerg Madsen (S):

Det er vel også in all fairness vanskeligt for mig og – uden at tale på vegne af forsvarsministeren – vel også for forsvarsministeren at komme det nærmere. Altså, de partier, der har fremlagt et forslag til alternativ finansiering, har gjort det inden for, det ved jeg ikke, den sidste halve time. Vi har set det i overskrifter, og det, vi siger, er, at vi tager positivt imod det og ser frem til at drøfte det. Det er vel den seriøse tilgang til et spørgsmål, som er komplekst. Og vi har så i øvrigt sagt, at vi ønsker at drøfte den alternative finansiering, inden vi går i gang med forsvarsforliget. Jeg synes, det er det seriøse at gøre, når man har noget på overskriftsniveau. Vi ser frem til at diskutere det.

Kl. 09:20

Formanden (Søren Gade):

Hr. Alex Vanopslagh.

Kl. 09:20

Alex Vanopslagh (LA):

Jeg synes egentlig, det er et ret klart svar – altså på et politikersprog. Men det er jo: Regeringen har foretaget en kovending, vi har droppet vores ultimative krav, vi glæder os til at drøfte finansieringen.

Men lad det ligge. Først og fremmest tillykke, og velkommen tilbage i kredsen af politiske ordførere. Og tak for ordførertalen og nogle særdeles veloplagte ord om Ukraine og interessante overvejelser om folkeskolen.

Jeg vil gerne tale lidt om Socialdemokratiet og fagbevægelsen, for den situation, der er nu, er jo lidt interessant. Der har vel næppe været så anspændt et forhold, siden vi sidst havde en teknokratsocialdemokratregering med Bjarne Corydon og Helle Thorning-Schmidt, og man fornemmer, at der er nogle spændinger mellem Socialdemokratiet og fagbevægelsen i forhold til store bededag. Der er jeg egentlig bare lidt nysgerrig efter at høre, hvad det er, ordføreren og Socialdemokratiet mener at de ikke forstår i fagbevægelsen. Hvad er det, de ikke forstår i fagbevægelsen, siden de er så meget imod at afskaffe store bededag?

Kl. 09:21

Formanden (Søren Gade):

Ordføreren.

Kl. 09:21

Christian Rabjerg Madsen (S):

Først og fremmest tak til hr. Alex Vanopslagh for velkomsten og også de pæne ord.

Det er rørende med den interesse, der er fra Liberal Alliances leder, for de interne forhold imellem Socialdemokratiet og fagbevægelsen. Jeg har været socialdemokrat i mange år, har personligt et bredt netværk i fagbevægelsen, har et godt kendskab til fagbevægelsen og har igennem tiden drøftet mange ting med fagbevægelsen. Det tror jeg også vi kommer til i fremtiden. Den danske model er fuldstændig afgørende for dansk økonomi. Det er også derfor, der er en række tiltag – jeg tror endda, jeg oplistede dem – som styrker den danske model. Den danske model kommer til at stå styrket med den regering, vi har nu, og med de initiativer, der ligger, bl.a. med en styrkelse af vores dagpengesystem. Det synes jeg er vigtigt. Er der så ting, vi er uenige om? Ja, det er der. Det tror jeg der er i de fleste gode forhold.

Kl. 09:21

Formanden (Søren Gade):

Hr. Alex Vanopslagh.

Kl. 09:21

Alex Vanopslagh (LA):

Altså, jeg tror, at jeg generelt har den bekymring med den her regering, at den ikke kan leve op til de flotte ambitioner. Den bekymring kan jeg egentlig også have på ordførerens vegne. Ordføreren har nogle ambitioner om at svare på de spørgsmål, der bliver stillet, og jeg kan være bekymret for, om ordføreren kan leve op til den ambition, for spørgsmålet var jo: Hvad er det, de ikke forstår i fagbevægelsen? Hvor er det, de tager fejl? Hvorfor er det, de ikke kan forstå, at store bededag skal afskaffes? Det er det, jeg gerne vil have Socialdemokratiets svar på.

Kl. 09:22

Formanden (Søren Gade):

Ordføreren.

Kl. 09:22

Christian Rabjerg Madsen (S):

Hvis ikke jeg fik svaret på det først, så lad mig svare på det helt klart: Jeg mener ikke, der er noget, fagbevægelsen ikke forstår. Der er noget, vi er uenige om, lige såvel som jeg kan have uenigheder med hr. Alex Vanopslagh. Det betyder ikke, at jeg vil kaste mig ud i at gøre mig til dommer over, hvad hr. Alex Vanopslagh forstår og ikke forstår. Men det er jo helt fair, at man i et demokrati, også imellem en regering, et parti og så fagbevægelsen, kan have forskellige opfattelser.

Det der med, om regeringen lever op til sine ambitioner, synes jeg vi skal evaluere på lidt senere end her, omkring en måned efter at regeringen er blevet født. Tak.

Kl. 09:23

Formanden (Søren Gade):

Hr. Søren Pape Poulsen.

Kl. 09:23

Søren Pape Poulsen (KF):

Tak for det, og tak for talen. Jeg synes, der var mange gode elementer. Jeg tror, jeg vil være enig i rigtig mange overskrifter, både om erhvervsuddannelser, folkeskole, vores sikkerhed m.m. Det glæder jeg mig til at diskutere videre med regeringen, når vi kommer så langt.

Omkring den her storebededagssag synes jeg det er vigtigt at forholde sig til, at det jo er to diskussioner. Den ene diskussion er jo, om vi skal afskaffe store bededag eller ej. Det kan vi så have nogle diskussioner om, mangeartede diskussioner. Den anden diskussion er så, om man allernådigst kan få lov, når man melder sig på banen, til at diskutere et mange milliarder kroner stort forsvarsforlig, eller om man ikke kan. Der er det så blevet sagt, at man lige præcis skal acceptere store bededag for overhovedet at kunne komme ind i rummet. Hvorfor det? Hvorfor lige den? Det er jo Christiansborg, når det er værst. Det er sådan at pille noget ud og sige: Nu finder vi noget, folk helt sikkert ikke kan lide, og så skal de pines med det. I stedet for at man sagde: Skulle vi ikke prøve at sætte os ned, for forsvarets skyld, for Danmarks skyld, og lave en aftale om forsvaret?

Nu har vi så lagt en alternativ finansiering på bordet. Det er bare, fordi vi fik at vide de sidste par dage, at det kunne vi nok ikke. Så nu er der vel ikke længere nogen undskyldning for at holde os udenfor, eller har I en ny forklaring for at holde os udenfor?

Kl. 09:24

Formanden (Søren Gade):

Ordføreren.

Kl. 09:24

Christian Rabjerg Madsen (S):

Jeg kan garantere, at vi aldrig kunne finde på at lede efter undskyldninger for at holde nogen partier og slet ikke Det Konservative Folkeparti udenfor. Vi har en ambition, også en italesat ambition, om at lave et bredt forsvarsforlig. Det vil være bedst for Danmark. Men vi har sagt, at hvis man skal være med til at bruge penge, skal man også være med til at finde dem, og derfor er der også i dag blevet kvitteret positivt for, at der er kommet et alternativt forslag. Det tror jeg også jeg har svaret til tidligere ordførere.

Så har der jo været en del sådan interesse for kompromiser indgået i regeringen mellem de tre partier, og det synes jeg er helt fair. Men jeg synes, der er for lidt interesse omkring Det Konservative Folkepartis ageren i spørgsmålet om store bededag. De Konservatives optagethed af at styrke den strukturelle beskæftigelse før folketingsvalget var relativt massiv; jeg har selv stået heroppe og diskuteret det med dem. At man kan have så stor en optagethed af at styrke økonomien og sikre, at den strukturelle beskæftigelse bliver øget, sådan at vi kan rekruttere de folk, vi har behov for, og så samtidig være så kritisk over for et storebededagsforslag, trodser min evne til at forstå. Det synes jeg journalister skulle beskæftige sig mere indgående med.

Kl. 09:25

Formanden (Søren Gade):

Hr. Søren Pape Poulsen.

Kl. 09:25

Søren Pape Poulsen (KF):

Skal vi ikke lave den aftale, at når jeg kommer på talerstolen, stiller ordføreren nogle af de spørgsmål, der lige er blevet nævnt? For nu er det jo sådan set mig, der stiller spørgsmål lige nu. Jeg vil rigtig gerne svare på det. Bl.a. er vi jo nogle, der faktisk også mener, at samfund er andet end økonomi; det handler også om værdier og traditioner og det, vi kommer af, og den fælles historie, vi har, og de rødder, vi har. Men den diskussion vil jeg simpelt hen glæde mig til.

Det er bare sådan, at der skal bruges en bunke milliarder på forsvaret. Det håber jeg vi er enige om. Og så siger man så: Vi finder lige nogle få milliarder, og det skal de andre leve op til på præcis vores måde for at være med. Så siger jeg bare, at nu har vi leveret et alternativ, og jeg vil allerede nu godt sige, at jeg sagtens kan leve med mange andre finansieringer. Jeg kan bare ikke leve med, at man i den situation, Europa står i – og det var det, jeg hørte statsministeren sige i tirsdags – ikke anstrenger sig fra regeringens side for at sige: Kom med, lad os stå sammen om det danske forsvar. Lad os lade være med at tage forsvaret som gidsel, lad os finde en løsning.

I stedet anstrenger man sig for at pege på noget, man ved bliver svært for nogen, så man kan holde dem udenfor.

Jeg synes ikke, det er i orden. Jeg synes, man skulle ændre stil, og så skulle man invitere til forsvarsforhandlinger.

Kl. 09:26

Formanden (Søren Gade):

Ordføreren.

Kl. 09:26

Christian Rabjerg Madsen (S):

Men jeg ved, at jeg er et ekko af både udenrigsministeren, forsvarsministeren og statsministeren, når jeg siger, at vi har en ambition om at lave et bredt forsvarsforlig, fordi det er det bedste for Danmark, fordi det er det bedste for dansk forsvar, og fordi vi rent sikkerhedspolitisk står i en ekstraordinær situation. Det er ambitionen.

Men det er klart, at det princip skal følge med, som handler om, at hvis man bruger penge, skal man også være med til at tilvejebringe dem. Det er så det, vi har en diskussion om nu. Der er der kommet et alternativt forslag på bordet. Det ser regeringen frem til at drøfte med de partier, som har fremlagt forslaget.

Kl. 09:27

Formanden (Søren Gade):

Tak. Vi går videre i spørgerækken. Fru Victoria Velasquez.

Kl. 09:27

Victoria Velasquez (EL):

Tak for talen til ordføreren. Ordføreren taler om pris, og jeg kunne godt tænke mig at høre, hvad den danske model er værd for Socialdemokratiet. Socialdemokratiets egen beskæftigelsesminister vedkender sig, at det at afskaffe store bededag er et angreb på overenskomsterne. Det står eksplicit i lovforslaget. Er den danske model virkelig så lidt værd for Socialdemokratiet?

Socialdemokratiet var ikke ærlige over for befolkningen op til valget om, at man ville tage en forårsfridag fra lønmodtagerne, at man ville lave et angreb på den danske model, et indgreb i overenskomsterne, og så ensidigt stille sig på arbejdsgivernes side. For ikke nok med, at lønmodtagerne får taget en dag, som de før selv kunne få lov at bestemme hvad de ville bruge til, f.eks. at være sammen med deres familie, og at det nu kommer til at være arbejdsgiverne, der kan diktere, hvad de skal lave, så bliver deres tillæg oven i købet også taget og bliver givet til arbejdsgiverne.

En undersøgelse viser, at hver tredje, der har sat deres kryds ved regeringspartierne, ikke ville have gjort det, hvis de havde vidst, at man ville tage store bededag. Så mit spørgsmål til ordføreren er: Tror ordføreren, at regeringen ville have haft flertal, hvis man havde været ærlig om, hvor lidt den danske model egentlig er værd for Socialdemokratiet?

Kl. 09:28

Formanden (Søren Gade):

Ordføreren.

Kl. 09:28

Christian Rabjerg Madsen (S):

Der bliver spurgt om, hvad den danske model er værd, men det tror jeg er svært at gøre op i kroner og øre. Den danske model siger noget om vores værdier i forhold til samarbejde, men jeg tror også, at den danske model har samme betydning for dansk økonomi og danske virksomheders succes som vores høje uddannelsesniveau eller vores sociale tillid, og det er også derfor, at vi i regeringsgrundlaget styrker den danske model massivt.

Vi har foreslået højere dagpengesatser får kernetropperne – vi ser ind i en situation, hvor arbejdsløsheden meget vel kan stige; vi har knæsat en permanent trepartsinstitution; vi vil gennemføre, at man kan få 110 pct. af dagpengesatsen under efteruddannelse; vi har lavet et annullationssøgsmål for at forsvare den danske model; og vi har foreslået et øget fradrag på fagforeningskontingentet. Så den danske model står stærkt og kommer til at stå stærkere med den nuværende regering.

Det betyder imidlertid ikke, at vi og jeg ikke er klar til på alle måder at forsvare, at vi tager et ekstraordinært skridt i forhold til store bededag, fordi vi er i en ekstraordinært vanskelig situation.

Kl. 09:29

Formanden (Søren Gade):

Fru Victoria Velasquez.

Kl. 09:29

Victoria Velasquez (EL):

Alligevel er den første handling – og her mener jeg altså handling og ikke tale – vi ser fra regeringen i det nye år, et frontalangreb på den danske model og på overenskomsterne. Og det er jo helt tydeligt at se, at der er en pris, for samtidig siger Socialdemokratiet til lønmodtagerne, til trods for at der sidste år var flere dødsulykker, end der har været de sidste 5 år, til trods for at titusinder bliver sygemeldt med stress hver eneste dag: I skal arbejde mere, men der er råd til, at virksomhedsarvinger og dem, der betaler topskat i dag, slipper billigere. Så det har jo tydeligvis en pris.

Kl. 09:30

Formanden (Søren Gade):

Ordføreren.

Kl. 09:30

Christian Rabjerg Madsen (S):

Jeg er ikke helt sikker på, at spørgsmålet om dødsulykker og arbejdsmiljø – som bredere set er et spørgsmål, som har min og Socialdemokratiets meget store interesse – knytter sig særlig tæt til spørgsmålet om store bededag, som mere handler om, hvordan vi finansierer en økonomi, som hænger sammen og som er i balance, og hvordan vi styrker den strukturelle beskæftigelse.

Jeg hæfter mig ved, at vi har en uenighed i forhold til store bededag, og det respekterer jeg. Jeg synes også, det er værd at nævne, at Enhedslisten virker noget mere optaget af den danske model nu end de talrige gange, hvor Enhedslisten har foreslået lønstigninger til udvalgte grupper på arbejdsmarkedet, hvilket jo også er at blande sig i den danske model. Men jeg er opmærksom på, at vi har en uenighed. Jeg synes bare, at hvis man kigger på det samlede regeringsgrundlag, er der helt åbenlyst tale om en regering, som sætter den danske model højt, og som derfor også vil styrke den.

Kl. 09:31

Formanden (Søren Gade):

Hr. Martin Lidegaard.

Kl. 09:31

Martin Lidegaard (RV):

Tak til ordføreren for en god tale. Ordføreren talte forventningerne til regeringen op, og vi har også meget store forventninger til den flertalsregering, der er kommet hen over midten. Det at have et flertal forpligter, både når det handler om at handle på tidens store kriser, ikke mindst klimaet og de unges mistrivsel, men også når det handler om at samle Folketinget og måske skabe en helt ny tone i dansk politik, som statsministeren også har været optaget af. Derfor er vi ærgerlige over, at vi er startet i den her situation med et så hårdt krav for overhovedet at komme til bordet og forhandle det, som måske er allervigtigst at have bredde bag, nemlig Danmarks sikkerhedspolitik, Danmarks forsvar, de soldater, vi har sendt ud.

Jeg har også jahatten på ligesom hr. Alex Vanopslagh. Jeg hører også, at regeringen er klar til nu at mødes og være konstruktiv, men jeg bliver nødt til at spørge regeringen og ordføreren om noget. Det kan ikke bare være en ambition, det må vel også være en afgørende forudsætning for et kommende forsvarsforlig, at det bliver bredere end 89 mandater i Folketinget. Er ordføreren enig i det?

Kl. 09:32

Formanden (Søren Gade):

Ordføreren.

Kl. 09:32

Christian Rabjerg Madsen (S):

Først og fremmest tusind tak til hr. Martin Lidegaard for ordene. Det er rigtigt, at jeg taler forventningerne til regeringen op, og det er jo modigt, hvis jeg skal rose mig selv, fordi det er en flertalsregering. Derfor ser jeg også klart, at vi skal måles på resultaterne, og det er jeg klar til at diskutere i hele regeringsperioden, også efterfølgende. Det er essensen af det, der har skabt regeringen, nemlig at vi skal kunne tage livtag med de udfordringer, som vi ikke tidligere er lykkedes med at løse, og derfor er det en reformregering, og derfor er der også otte reformspor, som tager livtag med de vanskeligste udfordringer, og som skal flytte Danmark et bedre sted hen. Det er jeg helt overbevist om at vi kan samarbejde med spørgerens parti, altså med Radikale Venstre om.

Så bliver der spurgt, om jeg vil garantere, at det skal være en afgørende forudsætning, hvilke partier der skal være med i forsvarsforliget. Det er jo et spørgsmål, som primært ligger på forsvarsministerens bord, men som politiker betragtet er det dumt, at man forud for en forhandling ligesom garanterer, at en række partier skal være med, for jeg tror, det ville give et ufleksibelt forløb. Men der skal ikke herske nogen som helst tvivl om, at det er Socialdemokratiets og regeringens helt klare ambition, at vi lander et bredt forsvarsforlig. Det vil være bedst for Danmark, bedst for forsvaret, og det vil være det rigtige svar i den sikkerhedspolitiske situation, vi står i.

Kl. 09:33

Formanden (Søren Gade):

Hr. Martin Lidegaard.

Kl. 09:33

Martin Lidegaard (RV):

Den sidste melding er jeg enormt glad for. Man skal aldrig udstede garantier i politik, det kan man i hvert fald komme gruelig galt af sted med, men at man tager det som afgørende vigtigt – og sådan tolker jeg det, og ordføreren må gerne bekræfte det – at man ikke bare laver et forlig med sig selv og de tre partier, der sidder i regeringen, er jeg glad for. Nu er det Socialdemokratiets ordfører, jeg spørger, og det vil i hvert fald bryde med en århundred lang tradition i Danmark om, at når vi nu er et lille land i en stor verden, og når det så handler om vores udenrigspolitik, vores sikkerhedspolitik og vores forsvarspolitik, søger vi bredde, klar bredde, bag vores politik.

Kl. 09:34

Formanden (Søren Gade):

Ordføreren.

Kl. 09:34

Christian Rabjerg Madsen (S):

Med risiko for, at jeg gentager mig selv, tillader jeg mig bare igen at understrege, at det er regeringens ambition, at vi dels generelt får et godt samarbejde med Folketinget, og at vi lykkes med at lave brede aftaler, også selv om der er en flertalsregering, og vi vil helt specifikt i forhold til forsvarsforliget gå efter at få en bred aftale. Det har jeg også hørt ledende ministre i regeringen sige.

Kl. 09:35

Formanden (Søren Gade):

Fru Franciska Rosenkilde.

Kl. 09:35

Franciska Rosenkilde (ALT):

Tak for det. Både i regeringsgrundlaget og i statsministerens redegørelse og nu også her i ordførerens tale hører vi flere gange nævnt, at klimakrisen er den største krise, vi står i som samfund og skal finde løsninger på. Så langt, så godt – det kan vi kun være enige i.

Samtidig er det også meget, meget svært at høre i de tre udlægninger, hvad man rent faktisk vil gøre ved det. Hvis vi skal lytte til den stort set samlede globale forskning, der ligger, er de næste år afgørende. Det vil sige, at såkaldte ambitiøse mål i 2045 ikke er ambitiøst og ikke er noget, vi kan bruge her og nu.

Så jeg vil gerne spørge ordføreren, om han eventuelt kan uddybe, hvad man i de næste år her, hvor vi må formode, at den her regering er der, har tænkt sig at gøre helt konkret. Er der handleplaner i forhold til at omstille vores samfund, så vi ikke længere udleder de klimagasser, vi gør i dag?

Kl. 09:36

Formanden (Søren Gade):

Ordføreren.

Kl. 09:36

Christian Rabjerg Madsen (S):

Tak for spørgsmålet. Jeg kan bekræfte, at det er regeringens ambition at være regering i en årrække.

Når vi lytter til internationale forskere, til FN's Klimapanel og andre, tror jeg, at vi hører det samme, som fru Franciska Rosenkilde gør, nemlig at vi skal handle. Derfor er jeg også stolt af at kunne sige, at vores svar til de internationale forskere, men også til de unge og til de af jer iblandt os, som bekymrer sig særlig om klimaet, er, at vi ikke alene har de mest ambitiøse mål, måske i verden, på den lange bane i 2045 med klimaneutralitet, 110 pct.s reduktion i 2050 og vores fælles ambition om 70 pct. i 2030, men at vi også har et ambitiøst mål i 2025, og at vi er klar til at træffe de beslutninger, der skal til for at nå både de langsigtede mål og de mere kortsigtede mål.

Begge mål er vigtige. Det er afgørende, at vi handler. Det hænger sammen med vores klima, vores klode og vores børnebørn, men det handler også om, at vi skal bevare den førerposition, vi har, i forhold til den grønne omstilling, hvor vi har en kæmpe mulighed for at skabe arbejdspladser, også til nogle af dem, som kommer ind på og ud af de erhvervsskoler, som jeg indledte med at tale om.

Kl. 09:37

Formanden (Søren Gade):

Fru Franciska Rosenkilde.

Kl. 09:37

Franciska Rosenkilde (ALT):

Tak. Jeg har forstået, at regeringen italesætter sig selv som klimaambitiøs, og Socialdemokratiet har jo siddet på magten de sidste 3 år og har ifølge Klimarådet svært ved at nå de mål, som de har sat.

Så jeg vil igen spørge: Hvad er de konkrete tiltag, man vil tage de næste par år? Man taler om en CO2-afgift på landbruget. Hvis det skal lukke den manko, der er, vil man så følge op? Og synes ordføreren, at det er nok med en CO2-afgift? Tror han på, at man kan få en bæredygtig fødevareproduktion på lang sigt ved bare at indføre en CO2-afgift?

Kl. 09:38

Formanden (Søren Gade):

Ordføreren.

Kl. 09:38

Christian Rabjerg Madsen (S):

Det er korrekt, at Socialdemokratiet har været regeringsparti i en årrække. Jeg har sågar selv været minister og har som indenrigsminister haft ansvaret for at forhandle – heldigvis sammen med et bredt flertal – en aftale, som sikrer, at vi firdobler produktionen af grøn strøm på land, at vi femdobler produktionen af grøn strøm på vand, at vi investerer massivt i power-to-x, og at vi har truffet nødvendige beslutninger for at nå vores målsætning. Og jeg kan bare give den garanti, at det er beslutninger, vi vil fortsætte med at træffe. Det handler selvfølgelig om landbruget, men det handler også om, at vi er klar til at træffe beslutninger om andre sektorer for også at nå de kortsigtede mål.

Kl. 09:38

Formanden (Søren Gade):

Hr. Lars Boje Mathiesen.

Kl. 09:38

Lars Boje Mathiesen (NB):

Først skulle danskerne forstå, at det her med at fjerne bededagen var billigt for at forsvare Danmark. Det var statsministeren, der var ude med det. Så var beskæftigelsesministeren ude at sige, at nej, pengene skulle også lige bruges til psykiatrien og noget andet. Så var forsvarsministeren ude at sige, at det jo var et ultimatum, og at man, hvis man skulle være med, skulle acceptere, at man skulle fjerne bededagen.

Nu står ordføreren så deroppe og siger, at nej, det, som det reelt set handler om, er, at der skal ske en forbedring i den strukturelle beskæftigelse med 8.500 mennesker, og at det er derfor, man fjerner bededagen. Men så skal regeringen da gå ud med det til danskerne og sige: Vi vil forbedre den strukturelle beskæftigelse ved at fjerne bededagen. For det er jo det, der er faktum nu. Der er 12,5 mia. kr. i det økonomiske råderum; det er blevet påvist, at man kan finde en finansiering et andet sted.

Det er ikke Folketinget her, det er ikke danskerne, som er kommet med et ultimatum, og derfor spørger jeg ordføreren: Står det ultimatum stadig væk? For det er kun regeringen, der kan fjerne det ultimatum, og ikke Folketinget.

Kl. 09:39

Formanden (Søren Gade):

Ordføreren.

Kl. 09:39

Christian Rabjerg Madsen (S):

Tak. Det, jeg siger nu, er jo vitterlig ikke for at tale ned til hr. Lars Boje Mathiesen, men jeg tror, at hr. Lars Boje Mathiesen må indstille sig på, at arbejdet i Folketinget og med politik generelt og særlig i forhold til økonomi kan være komplekst, og det er jo den kompleksitet, der bliver afspejlet, når vi diskuterer bededagsforslaget.

Selvfølgelig har vi taget initiativ i forhold til bededagen for at finansiere, at vi i fremtiden skal bruge flere penge på vores forsvar. Kunne man have taget dem fra råderummet? Ja, det kunne man godt. Men så havde man ikke samtidig haft mulighed for at investere i sundhedsvæsenet, i psykiatrien, give et lønløft til vores offentligt ansatte, sikre, at vi håndterer den klimaforandring, som jeg også diskuterede med fru Franciska Rosenkilde tidligere. Så tingene hænger selvfølgelig sammen. Derudover har bededagsforslaget den meget store fordel, at det styrker den strukturelle beskæftigelse, og det troede jeg sådan set også var noget, som hr. Lars Boje Mathiesen og hans parti gik meget op i. Men det kan være, at det ændrer sig med en ny formand. Det må vi se.

Så er det, synes jeg, også enormt interessant at høre et erklæret liberalt parti, som tit taler om økonomisk ansvarlighed, sige, at det der med finansieringen tager vi bare fra råderummet. Det er nye tider i dansk politik.

Kl. 09:41

Formanden (Søren Gade):

Hr. Lars Boje Mathiesen.

Kl. 09:41

Lars Boje Mathiesen (NB):

Vel forstået. Det vil sige, at det, som ordføreren siger nu, er, at regeringen med de her prioriteringer har brugt samtlige midler, der er i det økonomiske råderum. Det er det, vi må kunne forstå, altså at regeringen allerede nu har prioriteret samtlige de midler, der var i det økonomiske råderum. For ellers er det, som ordføreren står og siger, jo ikke korrekt. For så er der jo midler til omprioritering, men det kan vi forstå der ikke er.

Så jeg ser da frem til, at man fremlægger konkrete beregninger på, at man rent faktisk har brugt de der penge. For ellers er det, som man står og siger, jo simpelt hen usandt.

Kl. 09:41

Formanden (Søren Gade):

Ordføreren.

Kl. 09:41

Christian Rabjerg Madsen (S):

Jeg tror, at den sidste 2030-plan, der er fremlagt af en regering, var den, som vi selv fremlagde, og som jeg husker den, var der et frit råderum i 2030 på 12 mia. kr. Derudover var der nogle prioriteringer, og den nye regering er selvfølgelig kommet med nye prioriteringer, meget fornuftige prioriteringer, der løfter vores sundhedssystem og løfter psykiatrien, for at nævne nogle. Derudover har vi besluttet at fremrykke løftet af forsvaret, fordi vi mener, at det er det rigtige og det ansvarlige svar, med den sikkerhedssituation, som vi står i.

Så det der med bare at slå ud med armene og sige, at man kan finansiere tingene med råderummet, synes jeg er uansvarligt. Jeg synes, det er dybt uansvarligt, og det er ikke sådan, regeringen kommer til at arbejde, for så ville vi fortsætte med at producere lappeløsninger. Men vi vil lave reelle reformer, hvor vi finansierer vores initiativer, sådan at vi kan have midlerne til at investere der, hvor der er behov for det.

Kl. 09:42

Formanden (Søren Gade):

Fru Pia Kjærsgaard.

Kl. 09:42

Pia Kjærsgaard (DF):

Tak. Jeg synes, det er meget forvirrende meldinger, der kommer fra talerstolen i dag. For jeg må jo først og fremmest sige, at der er ni partier, som nu har fremlagt det her forslag, som man har råbt på i hele den her debat, altså at hvis I ikke vil have, at store bededag bliver afskaffet, så må I komme med en anden finansiering. Den er så kommet, og jeg føler faktisk ikke, at det er sådan, at den er blevet banket ned af ordføreren. Man vil godt se på den, og man synes, den lyder temmelig fornuftig, og det er jo det, man har bedt om. Men alligevel siger man, at store bededag skal afskaffes.

Lad mig bare sige, at store bededag er meget andet. Den betyder rigtig meget for fagbevægelsen, den betyder rigtig meget for folk derude, og den betyder rigtig meget for kirken, men jeg tror også, den betyder rigtig meget for samfundet. I en tid med rodløshed og utryghed tror jeg det er vigtigt, at vi bevarer det, vi har, og en store bededag er noget, man kan se frem til. Det har noget med sammenhængskraften at gøre. Det synes jeg er vigtigt at pointere her, og det har ordføreren – sådan naturligt nok for Socialdemokratiet – slet ikke været inde på; det vil jeg gerne.

Men jeg vil godt høre: Hvor er vi? Og kan vi med den, som det ser ud til, ret fornuftige finansiering, der er kommet, så imødese, at man godt lige vil overveje, om vi ikke kan beholde store bededag?

Kl. 09:43

Formanden (Søren Gade):

Ordføreren.

Kl. 09:43

Christian Rabjerg Madsen (S):

Fru Pia Kjærsgaard startede med at tale om en forvirring, men leverer så et spørgsmål, som jeg egentlig synes ridser situationen meget klart op, nemlig at regeringen har sagt, at hvis man vil være med til at bruge pengene, skal man også være med til at tilvejebringe en finansiering. Nu er der nogle partier, der er kommet med et finansieringsforslag; det har regeringen kvitteret for, og det siger regeringen man vil se på og diskutere med partierne.

 Så siger vi i Socialdemokratiet og den øvrige regering, at vi fastholder vores storebededagsforslag, fordi det også handler om at sikre den strukturelle beskæftigelse og øge den strukturelle beskæftigelse, sådan at vi i fremtiden kan rekruttere sosu-assistenter, sygeplejersker, smede, politibetjente og andre, og på den måde er der jo en vis kompleksitet i politik. Den kan jeg nok ikke helt tage ud af det.

Så synes jeg, at fru Pia Kjærsgaard siger nogle interessante ting omkring sammenhængskraft og store bededag. Min taletid tillader nok ikke, at jeg kan svare helt og fuldt på det, men det er sådan set ikke, fordi jeg er uenig. Jeg synes også, at det er rart at være sammen med familien, og jeg synes også, at der knytter sig nogle værdier til store bededag. Men politik handler jo om at prioritere, politik handler om prioriteringer, og det er så afgørende, at vi styrker beskæftigelsen, og afgørende, at vi finder midler til at investere eksempelvis i vores psykiatri og sundhedsvæsen. Og derfor prioriterer vi tilsyneladende anderledes end det, som ordføreren lægger op til.

Kl. 09:44

Formanden (Søren Gade):

Fru Pia Kjærsgaard.

Kl. 09:44

Pia Kjærsgaard (DF):

Tak. Man kan se på det. Nu var det for et par dage siden 7 dage, og det var ultimatummet, altså at hvis I ikke finder ud af det inden 7 dage, fanger bordet, og så gør flertallet bare, som flertallet gerne vil. Hvad har vi nu? Er det 5-6 dage eller sådan noget, til at kigge på det? Fastholder man stadig væk, at det skal ske sådan her uden en ordentlig form for høring?

Det andet er jo, hvis det bare er så nemt at afskaffe en helligdag. Vi mangler virkelig penge, eksempelvis råber og skriger sundhedsvæsenet på alt muligt, personale, operationer, fagligt personale, hvad ved jeg, det hele, der er et kæmpeproblem. Regeringen har selv indrømmet det, og vi så sundhedsministeren meget fornuftigt i Aftenshowet i går sidde og banke lidt i bordet og sige, at nu skal det her altså også på plads. Og det synes jeg er rigtig godt. Kan vi måske ikke bare afskaffe anden påskedag? Ville det så ikke give et ordentligt løft til sundhedsvæsenet? Sådan kan man jo blive ved. Det er bare at tage en helligdag, og så klarer vi problemerne. Jeg synes, det er pauvert.

Kl. 09:45

Formanden (Søren Gade):

Ordføreren.

Kl. 09:45

Christian Rabjerg Madsen (S):

Nej, vi har ikke planer om at afskaffe anden påskedag eller andet. Vi har planer om at afskaffe bededagen, og det har vi, fordi vi dels ønsker at prioritere den strukturelle beskæftigelse, dels ønsker at lave prioriteringer, som sikrer, at vi kan investere i det sundhedsvæsen, som jeg kan høre at ordføreren også føler stærkt for.

Så lytter jeg mig til, at forsvarsministeren har sagt, at vi i relation til det alternative finansieringsforslag og forsvarsforligsforhandlingerne tager det positivt ned, at der er kommet en alternativ finansiering, og vi ser frem til at drøfte det med partierne. Det synes jeg, i forhold til hvad der er Christiansborghistorik og hvad der er fornuftigt, er en helt oplagt måde at gå til det på fra forsvarsministerens side.

Kl. 09:46

Formanden (Søren Gade):

Hr. Karsten Hønge.

Kl. 09:46

Karsten Hønge (SF):

Vi kom igennem coronakrisen ved bl.a. at vedtage over 20 trepartsaftaler, som sikrede balancen i de mange hensyn, der skulle tages. Og det er bare de sidste perler på en lang snor. Og både i den sammenhæng og i alle mulige andre sammenhænge har det gang på gang vist sig, hvor genial den model, som vi har for vores arbejdsmarked, er. Et respektfuldt og tillidsfuldt samarbejde mellem fagbevægelsen og arbejdsgiverne og mellem arbejdsmarkedets parter og det politiske system giver os et dynamisk og fleksibelt arbejdsmarked. Det private og det offentlige arbejdsmarked er den gås, der lægger guldæggene til velfærdssamfundet.

Hvordan kan Socialdemokraterne, når de kigger på de veje, der kan tages, finde på at vælge den vej, der fører til, at man underminerer det, som vi så stolt kalder den danske model, ved at gå ind konkret og blande sig i overenskomsterne?

Kl. 09:47

Formanden (Søren Gade):

Ordføreren.

Kl. 09:47

Christian Rabjerg Madsen (S):

Jeg er ikke enig i præmissen om, at vi i regeringen underminerer den danske model. Jeg står fuldt på mål for, at vi ønsker at afskaffe store bededag, og at spørgsmålet om store bededag er et spørgsmål, der ligger på politikernes bord, på vores bord, og at vi tager et ekstraordinært skridt, bl.a. fordi vi ønsker at sikre, at når man går på arbejde i Danmark, får man også løn.

Hvis man kigger på, hvad der er indeholdt i det samlede regeringsgrundlag, så mener jeg, det er hævet over enhver tvivl, at vi samlet set styrker den danske model. For jeg er nemlig enig med hr. Karsten Hønge i, at den danske model også bidrager til og – for at citere hr. Karsten Hønge – lægger guldæggene til dansk økonomi.

Det er derfor, vi vil styrke den danske model; det er derfor, vi for første gang i mange år styrker dagpengesystemet; det er derfor, vi vil anlægge et annullationssøgsmål mod EU; det er derfor, vi vil give forhøjede dagpenge til efteruddannelse; det er derfor, vi vil tage en lang række initiativer, som styrker den danske model – som f.eks. en permanent trepartsinstitution – for at føre nogle af de gode ting, der trods alt blev gjort under coronakrisen, videre, når vi skal sikre de løsninger og lave de kompromiser, som sikrer, at vi får et stærkere Danmark i årene fremover.

Kl. 09:48

Formanden (Søren Gade):

Hr. Karsten Hønge.

Kl. 09:48

Karsten Hønge (SF):

Det er altså ret interessant, at Socialdemokraterne her i Folketinget mener, at man styrker den danske model, for så må spørgsmålet være: Hvad er det, man ikke har fattet i fagbevægelsen? Hvad er det, socialdemokraterne i fagbevægelsen øjensynlig og tydeligvis ikke har fattet en snus af, hvis man herinde mener, at man styrker den danske model, og man i fagbevægelsen, og her også blandt socialdemokraterne, mener, at det gør man bestemt ikke?

At stjæle store bededag fra lønmodtagerne er at få folk til at arbejde mere til en lavere løn, og man nævner selv direkte i lovforslaget, at det her selvfølgelig er at gå ind og regulere overenskomsterne. Så spørgsmålet er: Hvorfor ikke samarbejde med fagbevægelsen om den slags løsninger i stedet for bare at sætte bulldozeren i første gear?

Kl. 09:49

Formanden (Søren Gade):

Ordføreren.

Kl. 09:49

Christian Rabjerg Madsen (S):

Vi kommer til at styrke den danske model, for jeg er enig med hr. Karsten Hønge i, at den danske model er afgørende vigtig. Har vi et spørgsmål her, hvor fagbevægelsen og Socialdemokratiet ser forskelligt på tingene? Ja, det har vi. Men kigger man på, hvordan fagbevægelsen har taget imod det samlede regeringsgrundlag, så er det et noget andet billede end det, hr. Karsten Hønge tegner her. Hvis man eksempelvis læser den beskrivelse af det samlede regeringsgrundlag, som formanden for 3F, Flemming Overgaard, giver i et indlæg i Politiken, som er under en måned gammel, så er det en beskrivelse, der er fuld af roser, i forhold til hvordan vi skridt for skridt styrker den danske model.

Kl. 09:50

Formanden (Søren Gade):

Fru Susie Jessen.

Kl. 09:50

Susie Jessen (DD):

Tak for ordet. Jeg hører på ordføreren i begyndelsen, at man har taget det til efterretning og i øvrigt noteret sig, at en opposition fra det blodrøde til det mørkeblå nu har samlet sig om en alternativ finansiering i forhold til det her. Men man fastholder stadig, at store bededag skal afskaffes uanset hvad. Det er en holdning, som regeringen så åbenbart har, men som ikke bliver delt af særlig mange her i Folketinget, og for den sags skyld heller ikke af folket, lige fra fagbevægelsen til biskopperne og CEPOS – jeg kunne blive ved.

Men er det så ikke også på tide nu, hvis regeringen gerne vil afskaffe den her store bededag, at man afkobler det fra forsvarsforhandlingerne og simpelt hen siger, at det er der ikke interesse for, men at man gerne vil have et bredt forsvarsforlig, altså at man simpelt hen afkobler de her to ting fra hinanden og så tager en åben forhandling med så mange partier som overhovedet muligt?

Kl. 09:51

Formanden (Søren Gade):

Ordføreren.

Kl. 09:51

Christian Rabjerg Madsen (S):

Tak for spørgsmålet. Vi har en udfordring rent økonomisk, når vi skal løfte vores investering i forsvaret, og når vi skal betale den højere pris, som vi mener, vi skal betale, når vores sikkerhed og tryghed er truet. Der har regeringen lagt et forslag på bordet, og vi mener i al beskedenhed, at det er et fornuftigt forslag, både fordi det tilvejebringer finansiering, men også fordi det styrker den strukturelle beskæftigelse.

Så er der så kommet alternative forslag. Forsvarsministeren har kvitteret for dem og har positivt sagt, at det tager man en drøftelse med partierne om. Jeg synes, det er en fornuftig tilgang.

Kl. 09:51

Formanden (Søren Gade):

Fru Susie Jessen.

Kl. 09:51

Susie Jessen (DD):

Det er dejligt, at regeringen har noteret sig, at der nu er kommet et alternativt finansieringsforslag, men det ville også bare være rigtig dejligt, hvis man så kunne acceptere, at de to ting ikke behøver at høre sammen, altså de her to ting behøver ikke at blive kørt sammen. Hvorfor kan man ikke bare gå ud og sige, at nu adskiller vi de her to ting, så vi kan få lavet et ordentligt og et stærkt forsvarsforlig med så mange partier som overhovedet muligt?

Kl. 09:52

Formanden (Søren Gade):

Ordføreren.

Kl. 09:52

Christian Rabjerg Madsen (S):

Fra Socialdemokratiets side ønsker vi et bredt forsvarsforlig, og jeg er glad for, at den opfattelse bliver delt af spørgeren. Jeg tror, det er vigtigt for Danmark. Det ændrer imidlertid ikke på, at hvis man skal bruge penge, skal man også være med til at finde dem. Og regeringens forslag, i forbindelse med at vi skal finansiere løftet af forsvaret, er, at vi afskaffer store bededag. Nu er der kommet alternative forslag, og så tager vi en drøftelse af dem.

Kl. 09:52

Formanden (Søren Gade):

Hr. Ole Birk Olesen.

Kl. 09:52

Ole Birk Olesen (LA):

Hr. Christian Rabjerg Madsen fortalte i sin tale om Oliver, som er god til at skille en motor ad og samle den igen. Den evne kan han jo bruge på forskellige måder. Man kunne forestille sig, at han kunne blive maskiningeniør måske, men han kunne også blive mekaniker. Og afhængig af om han vælger det ene eller det andet, kommer de individuelle lønaftaler eller de kollektive lønaftaler til at fylde noget meget forskelligt i hans liv. Altså, ingeniører er hovedsagelig lønnet og har fridage i henhold til individuelle aftaler – overenskomster fylder ikke så meget for ingeniører. Men hvis han vælger at blive mekaniker, er det en kollektiv aftale, der fylder noget.

Der har regeringen så lagt ud med, at folk, der har individuelle løn- og ferieaftaler, er upåvirket af et forslag om, at en store bededag skal afskaffes, og hvilken løn der skal være store bededag. Men kollektive aftaler er påvirket. Hvorfor må folk ikke aftale kollektivt, at de skal have højere løn store bededag, uden at regeringen skal fortælle dem, at det må de ikke?

Kl. 09:53

Formanden (Søren Gade):

Ordføreren.

Kl. 09:53

Christian Rabjerg Madsen (S):

Ja, man kan på arbejdsmarkedet aftale det, man vil. Det, vi lægger op til, er, at vi ønsker at afskaffe store bededag, fordi vi skal finansiere et løft af forsvaret og af hensyn til den strukturelle beskæftigelse. Så vil vi samtidig sikre, at man rent faktisk får løn for at gå på arbejde, når man gør det. Det gør vi ved at sikre, at hvis man går på arbejde, er der en løn. Hvor meget man så skal have i løn er et spørgsmål, man aftaler imellem parterne. Det kan så være arbejdsmarkedets parter, og det kan være mellem en arbejdsgiver og en arbejdstager, afhængigt af hvordan ens situation er, og det kan være, som ordføreren også siger, afhængigt af om man er mekaniker eller maskiningeniør.

Kl. 09:54

Formanden (Søren Gade):

Hr. Ole Birk Olesen.

Kl. 09:54

Ole Birk Olesen (LA):

Hr. Christian Rabjerg Madsen siger, at arbejdsmarkedets parter kan aftale, hvad de vil, men de har jo aftalt, at der er ekstra løn store bededag. Og så er det, at regeringen vil komme med et lovforslag, der siger, at den aftale skal annulleres, så ifølge regeringen må de ikke aftale, hvad de vil. Regeringen ønsker at annullere den aftale, de har lavet, og så er det bare, jeg spørger: Hvorfor er det sådan, at når man laver en kollektiv aftale, hvor man ligesom uddelegerer det at forhandle sin løn og sine arbejdsvilkår til en fagforening, så skal den overrules af et lovforslag fra regeringen, men hvis man laver en individuel lønaftale, kan man selvfølgelig gøre det, og det gør regeringen ikke noget ved?

Kl. 09:55

Formanden (Søren Gade):

Ordføreren.

Kl. 09:55

Christian Rabjerg Madsen (S):

Det er sådan, at når store bededag overgår fra at være en helligdag til at være en arbejdsdag, har det nogle konsekvenser, også på arbejdsmarkedet, og det har vi været helt ærlige om, også i lovforslaget. Derudover overlader jeg det trygt til arbejdsmarkedets parter og de individuelle parter at forhandle løn på det danske arbejdsmarked.

Kl. 09:55

Formanden (Søren Gade):

Vi går videre i spørgerrækken. Fru Helle Bonnesen.

Kl. 09:55

Helle Bonnesen (KF):

Jeg står her med den nye regerings politiske grundlag, og der er oplistet nogle principper. Der står bl.a.:

»Regeringen vil derfor have fokus på, at den vejledende høringsfrist på fire uger som klar hovedregel overholdes.« 

Der står også:

»Vi ønsker at formidle et bredt samarbejde med alle Folketingets partier og med alle dele af Danmark ...«.

Mener hr. Christian Rabjerg Madsen ikke, at det er hurtigt, man fraviger egne principper, når man gør det allerede her i januar måned og endda i så vigtig en sag?

Kl. 09:56

Formanden (Søren Gade):

Ordføreren.

Kl. 09:56

Christian Rabjerg Madsen (S):

Jo, det er ganske hurtigt, og jeg kan fuldt og helt tilslutte mig begge principper, både det for lovbehandlingen i Folketinget og høringsfrister og det for det brede samarbejde. I forhold til høringsfrister kan der jo så være forhold, der taler imod, at man har den almindelige tid til høringsfrister til rådighed, og imod taler i den konkrete sag vedrørende store bededag, at vi i øjeblikket har overenskomstforhandlinger. Vi ønsker af hensyn til de forhandlinger, at lovprocessen bliver kortere. På den måde kan der jo stå forskellige principper over for hinanden, som man så må afveje. Jeg mener, at de principper, vi har skrevet ned, for høringsfrister, er vigtige. Jeg kan garantere, at dem kommer regeringen til at arbejde efter, men der kan, som det også har gjort sig gældende under tidligere regeringer, være hensyn, som taler imod, og som gør, at man fraviger de principper, som spørgeren beskriver.

Kl. 09:57

Formanden (Søren Gade):

Fru Helle Bonnesen.

Kl. 09:57

Helle Bonnesen (KF):

Vi står i en situation, hvor regeringen har fået rigtig mange imod sig, altså biskopperne, folkekirken, masser af familier og ungdomsbevægelser og også fagbevægelsen. Mener regeringen virkelig, at man er lykkedes med netop at holde de her ting adskilt ved at forkorte høringsfristen?

Kl. 09:57

Formanden (Søren Gade):

Ordføreren.

Kl. 09:57

Christian Rabjerg Madsen (S):

Jeg tror ikke, længden af høringstiden har så meget at gøre med den debat, der er om selve indholdet i forslaget. Der skal ikke herske nogen tvivl om, at der da helt åbenlyst er stærke argumenter, der taler for, at man både i forbindelse med det konkrete forslag og helt generelt har en 4 ugers høringsfrist. Men der kan også være tilfælde, hvor der er stærke argumenter for, at man fraviger det princip og laver en kort høringsfrist, og de argumenter, mener jeg, taler for, at man i det konkrete eksempel har en kortere høringsfrist.

Kl. 09:58

Formanden (Søren Gade):

Tak. Og vi siger tak til ordføreren. Inden vi går videre i ordførerrækken, vil jeg bare henstille til, at man overholder taletiderne, for hvis ikke man gør det, betyder det, at der er færre, der får lov til at spørge ordførerne.

Så er det hr. Morten Dahlin.

Kl. 09:58

(Ordfører)

Morten Dahlin (V):

Det er en usikker tid, vi lever i. Krigen er tilbage i Europa, inflationen hærger, klimaet forandrer sig, mange bekymrer sig om fremtiden. Jeg forstår det godt, for det kan virke, som om den ene krise efter den anden er væltet ind over os. Men mit budskab her i dag er, at det hele nok skal gå. Vi skal nok komme igennem det, og jeg er overbevist om, at vi også kan komme styrket ud på den anden side. Men det afhænger selvfølgelig af, hvordan vi møder de udfordringer, vi står over for. Bliver vi ramt af panik, trækker vi os tilbage og sætter os hen i hjørnet med armene over kors, bruger vi frygten som politisk redskab? Eller vælger vi at tage ansvar, vælger vi at handle, går vi til opgaven med den alvor, det kræver, men med et optimistisk syn på fremtiden, med en tro på, at vi også denne gang kan klare udfordringerne og komme styrket videre? I Venstre vælger vi den sidste tilgang. Det liberale sind er i sin grundessens optimistisk, og derfor tror vi på det enkelte menneske. Vi tror på, at danskerne både som individer og i fællesskab er ansvarsfulde, hårdtarbejdende, innovative, og at vi som folk, hvis altså ikke Christiansborg stiller sig for meget i vejen, er i stand til at arbejde, tænke og innovere os ud af de fælles udfordringer, vi står over for. Det er Venstres udgangspunkt. Det er den grundlæggende tankegang, vi i mere end 150 år har drevet vores politiske virke med, altså at vi som samfund kan lykkes, at vi som folk er i stand til at skabe fremgang og løfte den fælles opgave, der ligger i at tage et ansvar for os selv og for hinanden. Men det betyder ikke, at det bliver let. Vi skal være optimister, men vi skal ikke være naive, for udfordringerne går desværre ikke væk af sig selv.

Få udfordringer er større end krigen i Ukraine. Ukrainerne kæmper vores alles frihedskamp – en kamp om helt grundlæggende principper. Det drejer sig om, om lande selv skal bestemme deres fremtid, eller om det er den stærkes ret, der skal herske. Det bliver vi nødt til at tage bestik af, også herhjemme. Derfor har Venstre et ønske om at opruste forsvaret, så vi kan forstærke Danmarks sikkerhed, så vi i højere grad kan forsvare os selv, så vi sammen med vores allierede står styrket i kampen for frihed og demokrati. Det er vi overbevist om vi kan lykkes med. Men som liberale ved vi, at det ikke kommer af sig selv. Det kræver modige og ansvarlige beslutninger. Helt ærligt, jeg forstår godt frustrationen om store bededag. Jeg synes heller ikke, det er sjovt at opgive en fridag, og jeg forstår godt, at forslaget ikke bliver mødt med hurraråb, selvfølgelig gør det ikke det. Men lederskab handler ikke om at gøre det, der er populært, lederskab handler om at gøre det, der er rigtigt.

Lederskab er der brug for, særlig når det handler om økonomien, for der er mørke skyer i horisonten. Og selv om vi alle kommer til at mærke en konsekvens, skal vi nok komme igennem. Vi tror fuldt og fast på, at vi kan udfolde Danmarks potentialer og skabe en endnu stærkere økonomi, men det kræver igen, at vi er modige. For der er brug for en række ansvarlige økonomiske reformer, der gør Danmark rigere, der øger beskæftigelsen og skaffer arbejdskraft både til det offentlige og til det private, og som frigør nogle penge, som vi på den ene side kan bruge til at investere dér, hvor der er behov, sundhed, klima, psykiatri, og som vi på den anden side kan bruge til at sænke skatten. For det kommer vi til. Et flertal i Folketinget har forpligtet sig til, at skatter for både lønmodtagere, selvstændige og virksomheder skal ned, og det er jeg glad for. Jeg får næsten lyst til at gentage det gamle slogan »Ned med skatten – op med humøret«. Jeg synes, det er skønt, at der nu er et flertal for at pumpe skattelettelser og dermed optimisme ud i samfundet, og jeg synes, det er dejligt, at politikerne i en tid, hvor flere har svært ved at betale regningerne, holder lidt igen med skatteopkrævninger. For samlet set kommer skatter og afgifter til at falde under den nye regering. Det betyder bedre rammevilkår for de virksomheder, der er grundlaget for vores velstand, det betyder, at 3 millioner lønmodtagere og selvstændige får en kontant skattelettelse, og ja, det betyder også, at 250.000 hårdtarbejdende danskere nu får halveret deres topskat. Før venstrefløjens misundelsesretorik begynder, vil jeg bare sige: Jeg synes, de fortjener det, det er jo deres egne penge.

Kl. 10:03

Når vi nu taler om, hvem der fortjener hvad, så fortjener vi alle et velfærdssamfund, der tager hånd om os, hvis vi bliver syge, hvor vores børn lærer noget i skolen, og hvor de ældre bliver plejet med værdighed. Desværre er det ikke tilfældet alle steder i dag, og derfor er det tydeligt for os, at vi skal gå nye veje, hvis vi skal løse udfordringerne. Det nytter ikke længere noget alene at kaste penge efter problemet og så håbe på, at det går væk, for den løsning er prøvet, og den har bragt os til, hvor vi er nu, med for lange ventelister i sundhedsvæsenet, med ansatte, der drukner i bureaukrati, med for mange tilsandede systemer, der ikke fungerer godt nok, men som til gengæld koster skatteborgerne dyrt – meget dyrt endda. Derfor er det nu tid til at gå ind i den næste fase af fortællingen om den danske velfærdsmodel. Det kan lade sig gøre, men det kræver modige og ansvarlige beslutninger, for hvis vi for alvor skal lykkes med at flytte Danmark fra en tung velfærdsstat til et dynamisk velfærdssamfund, skal der ny medicin til, og den medicin er frihed – frihed, så den enkelte dansker i højere grad kan træffe sine egne valg, frihed til, at familierne selv kan vælge, hvor deres børn skal gå i skole, frihed til, at ældre selv kan påvirke, hvor de skal på plejehjem, frihed til, at ungdommen selv kan bestemme, hvor de vil tage deres ungdomsuddannelse, i øvrigt uden først at skulle spørge far og mor, hvor meget de egentlig tjener. Derfor er det for Venstre en selvstændig målsætning, at danskerne får mere frihed til at træffe deres egne valg. Vi tror på de frivillige, forpligtende fællesskaber, ikke ensretning og tvang.

Men det er ikke kun det enkelte menneske, der skal ordineres en god portion frihed, også institutionerne i velfærdssamfundet skal i højere grad sættes fri. Alt for mange danskere oplever at blive behandlet som intet andet end en udgift, et tal i et regneark. Det skal vi gøre op med, og det kan  vi, men kun hvis vi tør give frihed til, at forskellige leverandører kan konkurrere om at levere den bedste service målrettet den enkeltes ønsker og behov. Vi er jo ikke alle sammen ens. Vi skal turde bryde gamle dogmer og ikke længere være så optaget af, om velfærden bliver leveret af en offentlig eller en privat leverandør, for det er jo ikke afgørende, om der er et kommunalt våbenskjold eller et privat logo på brystet af medarbejderne. Det vigtige er, at der bliver ydet ordentlig hjælp, pleje og omsorg, og det gør der kun, hvis det enkelte menneske har frihed til at vælge det dårlige tilbud fra og det gode tilbud til. Så når vi vil have mere konkurrence, handler det ikke bare om at få mest muligt for pengene, det er ikke kun økonomi, det er ikke kun tørre tal. Det handler om værdighed i ældreplejen, det handler om omsorg for de syge, det handler om det enkelte menneskes frihed.

Jeg tror på, at vi kan løse Danmarks udfordringer, og jeg håber på, at Folketingets partier vil være med til at tage ansvar for at finde de rigtige løsninger. Det vil vi i hvert fald gerne. For ansvar står helt centralt for Venstre, ikke kun ideologisk, men også i måden at tilgå politik på. Vi tager ansvar, fordi vi mener, at Danmark er bedst tjent, når vi er med til at styre skibet. Derfor tager vi også ansvar, når det bliver svært og bølgerne går højt. Og så tager vi ansvar, fordi vi har en urokkelig tro på, at hvis vi vil, hvis vi strammer os an, hvis vi tør lade friheden og ansvaret råde, er der ingen problemer, vi danskere ikke kan overkomme, så er der ingen udfordringer, vi ikke kan løse.

Vi tilslutter os naturligvis vedtagelsesteksten, som den forrige ordfører læste op. Tak for ordet.

Kl. 10:07

Formanden (Søren Gade):

Tak for det. Vi starter på spørgerrækken, og det er først fru Pia Olsen Dyhr.

Kl. 10:08

Pia Olsen Dyhr (SF):

Da en kreds af partier – Socialdemokratiet, Venstre, Radikale Venstre, SF og Konservative – så sent som i marts sidste år indgik det nationale kompromis om sikkerhed og forsvar, lød det sådan på det efterfølgende pressemøde:

»Det her, det handler jo om at finde en økonomisk ansvarlig måde, som vi alle sammen kan stå inde for, og hvor vi ikke klatre op i nogle træer for at melde hinanden ud af denne her aftale.«

Mit spørgsmål er derfor til ordføreren: Mener ordføreren det samme som ordførerens formand, som jeg lige har citeret, den nuværende vicestatsminister, som sagde de her ord for mindre end et år siden om pengene til forsvaret?

Kl. 10:08

Formanden (Søren Gade):

Ordføreren.

Kl. 10:08

Morten Dahlin (V):

Ja, det gør jeg, for jeg mener, det er bedst, hvis man kan samles i en bred kreds af partier om noget så vigtigt som at opruste Danmarks forsvar. Og den situation, forsvaret står i, er jo ikke bare almindelig svær; altså, der er en ekstra udfordring. Ikke nok med, at vi skal opruste vores eget forsvar, så har et flertal herinde jo valgt at påtage sig opgaven med også at hjælpe ukrainerne med oprustning. Ikke nok med, at vi skal træne og uddanne vores egne soldater, så har et flertal herinde jo sagt, at den vestlige verden, herunder Danmark, også skal hjælpe Ukraine med at træne og opruste folk, der kan kæmpe for frihed og demokrati.

Så det er en ekstraordinær udfordring, forsvaret står over for, og derfor har jeg da en forhåbning om, at en række af Folketingets partier ønsker at bidrage til det, præcis ligesom man gjorde med det nationale kompromis. Nu er vi klar til at tage skridtet videre, og det håber vi at der er andre der også er.

Kl. 10:09

Formanden (Søren Gade):

Fru Pia Olsen Dyhr.

Kl. 10:09

Pia Olsen Dyhr (SF):

Tusind tak til Venstres ordfører for at hjælpe vicestatsministeren, også med at klatre ned fra det træ, som man ellers var på vej op i i forhold til koblingen mellem store bededag og forsvaret. Jeg hører det faktisk som en imødekommelse: Lad os nu finde sammen og lave et bredt forsvarsforlig.

For jeg er sådan set enig med ordføreren i, at det er vigtigt i en helt ekstraordinær situation. Det var også derfor, at vi indgik det nationale kompromis, og det var derfor, at vi i fællesskab fandt økonomi i det nationale kompromis, der jo så efterfølgende lige pludselig har fået ekstra betingelser, hvilket har overrasket mig. Men jeg er sådan set helt enig i det, ordføreren siger, og jeg tager faktisk imod den fremstrakte hånd. Jeg synes, det var vigtigt, ikke mindst for dansk forsvars skyld, men også på grund af Danmarks situation i verden, for det nationale kompromis handler jo ikke kun om forsvar; det handler også om sikkerhed, og det handler også om, hvad vi skal investere i i fremtiden. Så tusind tak for det.

Kl. 10:10

Formanden (Søren Gade):

Ordføreren.

Kl. 10:10

Morten Dahlin (V):

Jamen selv tak, og jeg kan sende takken direkte videre til Venstres formand, for jeg har ikke sagt noget her, som Venstres formand ikke har sagt. Det kræver bare også, at man er med til at finde pengene, for det er et princip herinde på Christiansborg, og det er det i øvrigt også for mig som borgerlig-liberal, at pengene skal tjenes, før de kan bruges. Vil man være med til at øge udgifterne, skal man også være med til at finde indtægterne. Og det er altså en bunden opgave; man kan ikke bare komme og sige: Vi vil gerne bruge pengene, men vi vil ikke være med til at finde dem.

Kl. 10:11

Formanden (Søren Gade):

Fru Inger Støjberg.

Kl. 10:11

Inger Støjberg (DD):

Tak for det. Venstre brugte jo virkelig meget tid i sidste valgperiode på at tale om statministerens magtfuldkommenhed og den socialdemokratiske regerings magtfuldkommenhed. Kan hr. Morten Dahlin nu i dag sådan på en skala fra 1 til 10 indplacere, hvor magtfuldkommen regeringen Mette Frederiksen I og statministeren egentlig var i sidste valgperiode?

Kl. 10:11

Formanden (Søren Gade):

Ordføreren.

Kl. 10:11

Morten Dahlin (V):

Jeg synes, vi havde en regering i sidste periode, som var for magtfuldkommen, og som ikke formåede at gøre det, som jeg synes man skal gøre som regering, altså at føre en politik, der er bredt favnende og gerne bredt favnende hen over den politiske midte. Derfor gik vi jo til valg på, at der skulle komme en ny regering. Der var så desværre ikke flertal for, at det skulle være Venstres formand, der skulle være statsminister, og i den situation kunne man jo så vælge at sætte sig ind i forhandlingslokalet og prøve at trække Danmark i den rigtige retning, både i forhold til måden at være regering på, men så sandelig også i forhold til den førte politik, eller man kunne vælge at sætte sig ud på sidelinjen med armene over kors. Vi valgte det første, ikke nødvendigvis fordi det er det letteste for Venstre, men fordi det er det rigtige for Danmark. Og da jeg engagerede mig i politik, var det trods alt for at kunne være med til at skabe en positiv forandring i det her samfund, jeg holder så uendelig meget af, og det kan Venstre være med til nu, og det er jeg altså glad for.

Kl. 10:12

Formanden (Søren Gade):

Fru Inger Støjberg.

Kl. 10:12

Inger Støjberg (DD):

Jeg tror ikke lige, at jeg fik tallet med på en skala fra 1 til 10 for, hvor magtfuldkommen hr. Morten Dahlin egentlig synes at statministeren var. Men det kan jo godt hænge lidt sammen med, at det er en lidt underlig oplevelse nu her at få sat en pistol for panden af selv samme parti, endda med den selv samme formand for partiet, nemlig vicestatsministeren. For hvis man vil ind til forsvarsforhandlingerne, skal man lige afskaffe store bededag. Hvis statministeren var magtfuldkommen til et 8-tal sådan cirka på en skala fra 1 til 10, som jeg hørte det fra hr. Morten Dahlin, hvor ligger så den nuværende regering, når man fører politik med en pistol for panden og et ultimatum og sådan noget, på den skala?

Kl. 10:13

Formanden (Søren Gade):

Ordføreren.

Kl. 10:13

Morten Dahlin (V):

Jeg bærer ikke rundt på håndvåben, hverken i Folketingssalen eller uden for Folketingssalen. Jeg har faktisk ikke engang en tilladelse til at bære en pistol. Men jeg har til gengæld en tilladelse til at kræve ansvarlig økonomisk politik, og det er nu engang sådan, særlig hvis man er et borgerligt menneske, at vil man være med til at bruge pengene, skal man også være med til at finde pengene. Og det er i øvrigt helt kutyme, både her på Christiansborg – jeg ved ikke, hvordan det er hjemme hos spørgeren – men også hjemme hos mig, at hvis man foreslår en udgift, skal man jo også foreslå en indtægt. Det synes jeg er logisk.

Kl. 10:14

Formanden (Søren Gade):

Hr. Alex Vanopslagh.

Kl. 10:14

Alex Vanopslagh (LA):

Tak for det, og tak for en fantastisk tale, altså retorisk stærk – man kan godt høre, ordføreren har vundet DM i debat engang, inden jeg selv begyndte at stille op i den konkurrence. Det var en tale, der var liberal og optimistisk om, at vi kan løse vores udfordringer. Det synes jeg er tiltrængt, og jeg håber blot, at ordføreren ikke får problemer med sin statsminister på grund af denne optimisme.

Jeg vil også gerne tale om magtfuldkommenhed, for det var noget, der fyldte meget i sidste valgperiode, og der kunne vi jo forstå, at når ordføreren og andre kritiserede den daværende statsminister for magtfuldkommenhed, så lød svaret, at den daværende regering pr. definition ikke kunne være magtfuldkommen, fordi det var en mindretalsregering, der skulle søge flertal. Det syntes vi var noget vrøvl. Nu har vi så hørt fra forsvarsministeren – eller faktisk selve landets vicestatsminister – at denne regering pr. definition heller ikke kan være magtfuldkommen, fordi den har et flertal. Så jeg vil blot høre ordføreren: Er ordføreren enig i statsministerens udtalelse om, at en mindretalsregering pr. definition ikke kan være magtfuldkommen, og er ordføreren enig med forsvarsministeren i, at en flertalsregering pr. definition heller ikke kan være magtfuldkommen?

Kl. 10:15

Formanden (Søren Gade):

Ordføreren.

Kl. 10:15

Morten Dahlin (V):

Jeg er pr. definition altid enig med landets siddende forsvarsminister. Og så vil jeg bare have lov at sige, at jeg synes ikke, der er noget galt med, at et flertal i Folketinget fremlægger en politik, man ønsker at få vedtaget. Og det synes jeg slet ikke, når den politik rent faktisk har en masse gode ting gemt inde i sig, selv om det kan virke svært. Altså, det er en politik, der gør Danmark rigere, en politik, der øger den strukturelle beskæftigelse, og en politik, der frembringer noget finansiering, vi kan bruge til den helt nødvendige investering i vores forsvar. Og jeg har noteret mig, at der nu er kommet et såkaldt alternativt finansieringsforslag. Den tidligere ordfører havde ikke haft tid til at læse sig ned i det, men jeg har haft tid til at læse mig lidt mere ned i det. Der er eksempelvis ikke noget med arbejdsudbuddet i det alternative finansieringsforslag. Der er overskrifter om erhvervsstøtteordninger, men ikke noget bud på, om det er klimaet eller skattelettelserne til virksomhederne, der skal holde for. Der står noget om tilbagerulning af offentlige investeringer. Er det børnehaverne, vejene, broerne, infrastrukturprojekterne? Jeg glæder mig til at læse ned i det, og jeg håber, der er mere end bare de her overskrifter. For man kan jo ikke være et seriøst parti, hvis man bare afleverer et stykke papir med nogle overskrifter uden noget konkret finansiering.

Kl. 10:16

Formanden (Søren Gade):

Hr. Alex Vanopslagh.

Kl. 10:16

Alex Vanopslagh (LA):

Jeg kan forstå, ordføreren har haft den samme oplevelse, som vi andre havde, da vi læste regeringsgrundlaget: at det jo bare var gode overskrifter det hele. Men jeg vil egentlig bare gerne høre: Hvorfor er det, at en flertalsregering pr. definition aldrig kan være magtfuldkommen, hvad ordføreren er enig i? Kan ordføreren ikke sætte et par ord på det, og så måske også sætte et par ord på, om det, at en regering agerer magtfuldkomment, også kan handle om noget andet, end hvorvidt man har et flertal eller et mindretal i regeringen?

Kl. 10:16

Formanden (Søren Gade):

Ordføreren.

Kl. 10:16

Morten Dahlin (V):

Jeg vil bare vende tilbage til, at jeg ikke finder det magtfuldkomment, at et flertal i Folketinget fremlægger politiske forslag. Jeg synes sådan set, det er ansvarligt. Jeg har ikke lyst til at sige, det er nødvendigt, men jeg mener, det er rigtigt. Og den her diskussion handler jo dybest set om, om man vil være med til at tage et ansvar for også at finde pengene, før man bruger dem. Og jeg kan konstatere, at ordførerens parti, dengang det nationale kompromis blev indgået, kritiserede partierne for, at der ikke var nogen finansiering af forslaget. Nu fremlægger man så finansieringen af forslaget, og det får man også kritik for. Jeg ved godt, man ikke må tale engelsk, men det her er et citat: damned if you do, damned if you don't.

Kl. 10:17

Formanden (Søren Gade):

Vi går videre til hr. Søren Pape Poulsen.

Kl. 10:17

Søren Pape Poulsen (KF):

Tak for talen, som jeg på mange og lange stræk synes var rigtig god. Jeg håber, at vi med fælles hjælp kan komme bare et stykke af vejen med at få det vedtaget med den regering, der sidder nu. Det er jeg meget spændt på, og det vil jeg følge nøje, og jeg vil være den altid venlige hjælper, hvis det skulle være.

Så har jeg det lidt sådan, at man bruger nogle argumenter her – og tillykke med ordførerens hverv – som jeg synes går lidt i hver sin retning. Der bliver sagt: Jamen selvfølgelig skal man finansiere ting, hvis man vil være med. Det er jo ikke nogen nyhed; sådan er det altid. Men jeg skal bare lige forstå noget, for vi er vel enige om, at afskaffelsen af store bededag ikke finansierer hele udgiften til det danske forsvar, og at regeringen vel kommer med sådan nogle bud på, hvordan det ellers skal være? Hvorfor er det så så vigtigt for Venstre at sende et signal til alle andre borgerlige partier om, at hvis de ikke lige vil tage store bededag, kan de bare blive uden for forsvarsforliget? Det forstår jeg ikke.

Kl. 10:18

Formanden (Søren Gade):

Ordføreren.

Kl. 10:18

Morten Dahlin (V):

Tak til spørgeren for rosen. Den er jeg faktisk oprigtigt glad for. Jeg er også meget glad for, at ordføreren stiller sig til rådighed som – og det er et citat – »den altid venlige hjælper«. Det vil jeg holde ordføreren op på, for det tror jeg vi alle sammen kan få brug for en gang imellem.

Det, der er vigtigt for Venstre, er ikke at holde nogen ude. Det, der er vigtigt for Venstre, er at opruste det danske forsvar, for det har vi en forpligtelse til over for os selv, over for vores sikkerhed og over for vores NATO-allierede. Og når man ønsker at bruge milliarder og milliarder og atter milliarder på at opruste forsvaret, skal man også anvise en finansiering, ellers er man økonomisk uansvarlig.

Jeg har noteret mig, at der er kommet et alternativt finansieringsforslag. Jeg har læst lidt mere end overskrifterne, og jeg skal nok gå dybere ned i det, for jeg synes, det er væsentligt, og vil gerne tage det konstruktivt til mig, men det bliver også nødt til at være en reel finansiering, der kan bruges til ikke kun at løfte de midlertidige udfordringer, der er i forhold til forsvarsfinansieringen, men også de permanente, for vi har både en midlertidig og en permanent finansieringsudfordring.

Kl. 10:19

Formanden (Søren Gade):

Hr. Søren Pape Poulsen.

Kl. 10:19

Søren Pape Poulsen (KF):

Det synes jeg ville være skønt at vi kunne diskutere videre. Regeringen beslutter sig jo selv for, om man vil omfavne det og sige: Okay, lad os gå i gang med forhandlingerne og finde en løsning på finansieringen. Så hørte jeg også, at ordføreren sagde, at man kan vælge at tage ansvar, altså at gå i regering, hvilket jeg hørte et forsvar for, og det har Venstre så valgt i stedet for at sidde ude med korslagte arme og være sur på sidelinjen eller noget i den retning, som der er blevet sagt.

Jeg skal bare lige forstå det: Hvis man ikke deltager i den her regering, er det, fordi man ikke er konstruktiv og man er sur og står på sidelinjen, eller hvad? Eller er det sådan, at man siger, at nu skulle man holde SF, Enhedslisten og andre uden for indflydelse, og at det så var bedre, at man selv havde den? Hvis det er argumentet, siger jeg bare: Hvor mange årtier har I lovet at fru Mette Frederiksen kan være statsminister, for med det argument har vi jo indført det socialdemokratiske tusindårsrige.

Kl. 10:20

Formanden (Søren Gade):

Ordføreren.

Kl. 10:20

Morten Dahlin (V):

Hvordan partierne uden for regeringen bliver kategoriseret, altså om man er sur eller står med armene over kors eller man spiller konstruktivt ind og er den venlige hjælper, må tiden jo vise. Altså, jeg har jo en forhåbning om, at partierne uden for regeringen på hver deres måde og med hver deres ideologiske udgangspunkt ønsker at hjælpe regeringen med at gøre Danmark stærkere. Hvordan man så gør Danmark stærkere, er nok noget, hvor den ene side af Folketingssalen har ét svar og den anden side af Folketingssalen har et andet, men vi kan forhåbentlig i fællesskab finde nogle bedre løsninger.

I forhold til det her med at omfavne vil jeg gerne slå noget fast, så alle kan høre det: Jeg er altid klar til at omfavne hr. Søren Pape Poulsen.

Kl. 10:21

Formanden (Søren Gade):

Hr. Peder Hvelplund.

Kl. 10:21

Peder Hvelplund (EL):

Tak for det, og tak til ordføreren for talen. Her den 15. januar meldte tidligere kirke- og integrationsminister Birthe Rønn Hornbech sig ud af Venstre, og det gjorde hun bl.a. med den her svada, som jeg citerer:

»Jeg synes, at det der er sket i de sidste uger, hvor man går ind og vil bestemme over arbejdsmarkedets parter ved at afskaffe store bededag, det er så u-liberalt«.

Det er jo ikke første gang, den her debat har været oppe. Tilbage i 2012 sagde daværende arbejdsmarkedsordfører og tidligere minister, fru Ulla Tørnæs: Der er rigtig mange familier, der har tilrettelagt deres familieliv efter de skæve helligdage i løbet af foråret. Der er rigtig mange, der bliver konfirmeret, så det vil være at gribe ind i nogle traditioner og familiemønstre. Derfor ville afskaffelsen af store bededag være det helt forkerte sted at starte.

Tilbage i 2007 sagde tidligere formand for Folketinget og tidligere minister Thor Pedersen: Ja, man kan jo også afskaffe lørdag og søndag, men det indgår ikke i regeringens overvejelser hverken at ændre den gregorianske kalender eller at afskaffe store bededag eller juleaften. Det kan jeg med sikkerhed sige. Store bededag har sin egen forhistorie.

Der skal jeg bare høre ordføreren, om han er enig i de tidligere udsagn om, at det her forslag er uliberalt, at det er ahistorisk, at det går ud over familierne og er et indgreb i den danske model.

Kl. 10:22

Formanden (Søren Gade):

Ordføreren.

Kl. 10:22

Morten Dahlin (V):

Tak for spørgsmålet. Jeg er helt enig med hr. Thor Pedersen i, at vi ikke skal afskaffe den gregorianske kalender, eller at vi for den sags skyld skal røre ved juleaften. Og jeg er oprigtigt ked af, at fru Birthe Rønn Hornbech, som jeg har stor respekt for, har den holdning, som hun har. Men det er ikke en holdning, jeg deler. Det er vigtigt at sige, at jeg ikke synes, det her er en sjov beslutning. Altså, jeg synes ikke, det er sjovt at fortælle danskerne, at de nu må undvære en fridag, og heller ikke en fridag, der for mange har en historisk betydning. Men jeg mener, det er en rigtig beslutning, fordi vi ønsker at bruge de gode ting, der ligger i forslaget, til noget andet, fordi forslaget gør Danmark rigere, og fordi forslaget øger den strukturelle beskæftigelse. Og det er altså nødvendigt. Hvis vi skal have nok håndværkere til at reparere vores biler eller til at hjælpe med den grønne omstilling, og hvis vi skal have nok social- og sundhedsassistenter til at pleje dem, der har behov for det, så er der brug for, at man tager nogle af de her greb. Jeg tror ikke, at det her er en beslutning, som nødvendigvis bliver mødt med hurraråb – det er ikke noget, jeg tror, det er noget, jeg ved. Men jeg tror til gengæld, det er en rigtig beslutning, som kommer til at styrke Danmarks økonomi, og det er væsentligt for mig.

Kl. 10:23

Formanden (Søren Gade):

Hr. Peder Hvelplund.

Kl. 10:23

Peder Hvelplund (EL):

Jeg synes bare, det er lidt svært at forstå. Altså, jeg kan forstå, at ordføreren mener, det er den rigtige beslutning, men hvad der er grunden til, at det er den rigtige beslutning, er lidt svært at blive klog på. For det har jo tidligere været et spørgsmål om investeringer i forsvaret. Nu er det så et spørgsmål om den strukturelle beskæftigelse og om, hvordan man kan få flere ansatte i den offentlige velfærd. Og en direkte konsekvens af at afskaffe store bededag er, at der kommer 2.700 færre beskæftigede i den offentlige sektor, fordi lønningerne stiger, og dermed bliver kommunerne nødt til at reducere. Så hvad er egentlig grunden til, at hr. Morten Dahlin mener, at det er nødvendigt at gøre op med de udsagn fra tidligere Venstrekoryfæer, som han ellers i en vis udstrækning erklærer sig enig i?

Kl. 10:24

Formanden (Søren Gade):

Ordføreren.

Kl. 10:24

Morten Dahlin (V):

Det er altid spændende, når Enhedslisten vil diskutere, hvad der er liberalt, og hvad der ikke er liberalt, og jeg indgår meget gerne i en større teoretisk drøftelse med hr. Peder Hvelplund om liberalismens udvikling, også i Danmark. Det tror jeg vi kunne få en spændende snak om. Årsagen til, at det her forslag er blevet fremsat, er jo, at der er et akut og aktuelt behov for at styrke dansk forsvar. Det er klart. Så er der også nogle andre ting i det her forslag, som er gode, og for at illustrere det vil jeg sige, at hr. Peder Hvelplund kan se det som et kinderæg. Altså, for det første er man med til at styrke dansk forsvar og tage et ansvar for Danmarks sikkerhed. For det andet er man med til at gøre Danmark rigere som samfund, altså at gøre samfundskagen større, hvilket der er behov for, hvis vi skal investere de steder, vi synes er vigtige. Og for det tredje øger det altså den strukturelle beskæftigelse, hvilket vi har behov for, hvis vi skal have hænder og hoveder i vores offentlige og i vores private sektor. Så det er et kinderæg – dem kan jeg godt lide.

Kl. 10:25

Formanden (Søren Gade):

Hr. Martin Lidegaard.

Kl. 10:25

Martin Lidegaard (RV):

Tak. Tak for talen. Lad mig starte med kvittere for, at Venstre er klar til at kigge på den alternative finansiering, vi har fundet – det er sådan, jeg hører det – og tage imod den udstrakte hånd. Så det spor vil jeg ikke gå yderligere ned ad, også fordi jeg synes, talen var interessant.

Jeg savnede klimaet, det bliver jeg nødt til at sige. Det blev vist lige nævnt én gang, men det var ikke det dominerende tema. Det var reformer – behovet for arbejdsudbud, behovet for at styrke dansk økonomi – og jeg er hundrede procent enig.

Det fik mig så til at tænke på, om partiet Venstre egentlig stadig støtter, at man fjerner den sidste rest af efterlønnen, som jo stadig flere folk melder fra, og som sådan har udviklet sig til en form for forsikringsordning for dem, der har råd til den, og som ville give et stort arbejdsudbud, hvis man gik ned ad den vej. Det ved jeg jo at Venstre i hvert fald før har ønsket. Er det egentlig stadig Venstres politik?

Kl. 10:26

Formanden (Søren Gade):

Ordføreren.

Kl. 10:26

Morten Dahlin (V):

Tak for rosen. Jeg kan måske starte med en lille korrektion: Klimaet blev ikke kun nævnt én gang, klimaet blev nævnt to gange i min tale. Og klimaet har faktisk en direkte sammenhæng til den del af talen, der handlede om at styrke den danske økonomi. For har vi ikke en sund økonomi, har vi heller ikke råd til at investere i fremtidens grønne løsninger, som er nødvendige, hvis vi skal komme i mål med det, som den nuværende forsvarsminister har beskrevet som vores generation af politikeres største udfordring, nemlig hvordan vi løser klimaudfordringerne.

Ordføreren har også ret i, at jeg meget gerne kigger ned i det alternative finansieringsforslag, der er kommet. Jeg håber dog, at ordføreren vil bekræfte, at de ni partier ikke er blevet enige om at skære i de erhvervsstøtteordninger, der fremmer den grønne omstilling, for det er der jo faktisk over 10 milliarder af erhvervsstøtteordningerne der gør. Så det må ordføreren egentlig gerne bekræfte.

I forhold til spørgsmålet om tilbagetrækning står Venstre jo på regeringens politik, som handler om at sikre, at der er mulighed for tilbagetrækning, men også at vi justerer nogle af de ordninger, der er, for at få et mere ensartet tilbud; for at sikre, at folk kan trække sig tilbage med værdighed, men også at folk, der kan, selvfølgelig bidrager på arbejdsmarkedet, både for deres egen skyld – det er sundt at være en del af arbejdsfællesskabet – men også for økonomiens skyld.

Kl. 10:27

Formanden (Søren Gade):

Hr. Martin Lidegaard.

Kl. 10:27

Martin Lidegaard (RV):

Jeg kan høre, at Morten Dahlin hænger lidt fast i den gamle verden, hvor det at lave grøn omstilling er noget, der koster penge. Det er jo sådan nu, at hvis regeringen i øvrigt kan komme i gang med at opstille nogle havvindmølleparker og udbygge vedvarende energi, kommer staten til at tjene penge på den udbygning, ligesom dansk erhvervsliv tjener milliarder af kroner på den.

Men mit spørgsmål var egentlig – jeg helt med på, at man står på regeringsgrundlaget, det er fair – om det stadig er partiet Venstres politik at afskaffe den sidste rest af efterlønnen. Så har man lavet nogle kompromiser i regeringen, det er helt fair, og det forstår jeg godt, det ikke for at drille med det, men er det stadig væk partiet Venstres politik, at man egentlig principielt set ønsker at afskaffe den sidste rest af efterlønnen?

Kl. 10:28

Formanden (Søren Gade):

Ordføreren.

Kl. 10:28

Morten Dahlin (V):

Det vil jeg hjertens gerne svare på, men lad mig lige starte med det første. Jeg tror på, at den grønne omstilling kan blive århundredets erhvervseventyr for Danmark og for danske virksomheder. Men det betyder ikke, at vi bare kan fjerne alle poster på finansloven, der hedder grøn omstilling. Hvis den grønne omstilling ikke koster penge, bliver det meget svært at få sat elladeinfrastruktur op i Danmark, så vi kan lade vores elbiler op, og så bliver det meget svært at elektrificere vores jernbanenet, så togene kan køre på el i stedet for på diesel. Derfor er der også nogle udgifter her og nu, der skal finansieres, hvis den grønne omstilling rent faktisk skal nå et sted hen, hvor vi kan begynde at tjene penge, massevis af penge, på den.

I forhold til Venstres politik om tilbagetrækning har vi jo nogle synspunkter, vi kom ind i regeringen med. Så indgår man i en forhandling, og vi kommer frem til et resultat, vi står fuldstændig på mål for, både i forhold til tilbagetrækning og sikring af dansk økonomi.

Kl. 10:28

Første næstformand (Leif Lahn Jensen):

Tak. Næste spørger er Franciska Rosenkilde.

Kl. 10:28

Franciska Rosenkilde (ALT):

Tak for det. Venstre har jo både før og efter valget italesat klimakrisen som værende den største udfordring, vi står over for som samfund, og samtidig må jeg så også konkludere, at løsningerne på den glimrede ved deres fravær i ordførerens tale. Jeg kunne godt nu tænke mig at give ordføreren mulighed for at give lidt mere plads til, hvad Venstres og regeringens ambitioner er for den grønne omstilling. Og jeg vil gerne frabede mig at høre om ambitiøse mål i 2045, men høre om noget inden for de næste par år. Hvad ønsker man rent faktisk helt konkret at gøre de næste par år, som er altafgørende, i forhold til at vi når vores 1½-gradsmålsætning? Tak.

Kl. 10:29

Første næstformand (Leif Lahn Jensen):

Ordføreren.

Kl. 10:29

Morten Dahlin (V):

Af hjertet tak for det spørgsmål, som jeg opfatter som en oprigtig interesse i, hvordan vi i fællesskab kan skubbe på den grønne omstilling og løse de massive klimaudfordringer, vi står over for. Bare for at nævne et par eksempler på nogle af de tiltag, som den her regering kommer til at tage, og som vi i Venstre er glade for, så kommer vi til at kigge på, hvordan vi kan fjerne nogle af de bureaukratiske regler, der gør, at det er svært at bygge energiinfrastruktur, der skal hjælpe med at få et mere vedvarende energisystem rundtomkring i landet – selvfølgelig med respekt for at folk kan klage, og at der skal være en retssikkerhed. Men det nytter jo ikke noget, når det lige nu ligger på bordet, at der ikke kan blive opsat en eneste vindmølle i hverken 2023 eller 2024. Der må være nogle regler der, vi kan indrette på en smartere og mere smidig måde. Det ved jeg godt ikke lyder lige så sexet som en målsætning i 2045. Men jeg tror sådan helt ind i hjertet på, at det er nogle af de greb, vi skal over i, hvis vi skal i mål med den grønne omstilling. For jeg er helt enig med ordføreren i, at én ting er at opsætte mål langt ude i fremtiden; noget andet er, hvordan man sikrer, at det rent faktisk bliver til virkelighed. Derfor er jeg overbevist om, at Venstre kan være med til i den her regeringsperiode at skubbe på den grønne omstilling og levere nogle synlige resultater.

Kl. 10:30

Første næstformand (Leif Lahn Jensen):

Spørgeren.

Kl. 10:30

Franciska Rosenkilde (ALT):

Tak for det. Jeg er meget enig i, at afbureaukratisering er et af grebene. Det skal være lettere og hurtigere at omstille os.

Må jeg så bede om ordførerens tanker om omstilling af landbruget. Alt andet lige er det eneste, der lige nu er på bordet, en CO2-afgift. Landbruget handler jo om levende dyr, det handler om vores alle sammens miljø, natur, vores areal. Hvad tænker ordføreren der skal til ud over en CO2-afgift? Hvordan skal landbruget omstille sig?

Kl. 10:31

Første næstformand (Leif Lahn Jensen):

Ordføreren.

Kl. 10:31

Morten Dahlin (V):

Det er rigtigt, at det, der står i regeringsgrundlaget, er en CO2-afgift. Det er også rigtigt, at det er en svær øvelse at lave, for til forskel fra industrien, hvor det er lettere at udskifte en maskine, der før kørte på diesel, med en, der nu kører på el, så er det ganske svært at elektrificere en ko. Derfor er der nogle helt særlige udfordringer, når det handler om landbruget. Vi mener, at landbruget skal bidrage til den grønne omstilling. Men det mener vi også bedst landbruget gør, ved at det er i Danmark, og ved at vi udvikler landbruget i Danmark i stedet for at skubbe arbejdspladser og udledning til udlandet. Det løser vi ingenting ved.

Kl. 10:31

Første næstformand (Leif Lahn Jensen):

Det næste er hr. Lars Boje Mathiesen. Værsgo.

Kl. 10:31

Lars Boje Mathiesen (NB):

Først tillykke med ordførerskabet, den nye post. Vi kan nu nøgternt og faktuelt konstatere, at Venstres formand, Jakob Ellemann-Jensen, løj over for den danske befolkning, da han sagde, at han ikke ville pege på Mette Frederiksen. Vi kan også nøgternt konstatere, at hr. Jakob Ellemann-Jensen løj over for den danske befolkning, da han sagde, at han ville stå fast på en advokatvurdering.

Nu har landets vicestatsminister, Venstres formand, Jakob Ellemann-Jensen, været ude at sætte et ultimatum på, hvordan finansieringen af forsvarsforliget skal være. Det er jo pr. definition en endegyldig måde, det skal finansieres på. Jeg er enig i, at tingene skal finansieres, men det er regeringen, der har sagt, at det endegyldigt skal foregå på den her måde. Så derfor er mit spørgsmål: Er det så den tredje løgn, som hr. Jakob Ellemann-Jensen har været ude i, så det ikke er et ultimatum og endegyldigt alligevel, men noget, som nu kan forhandles?

Kl. 10:32

Første næstformand (Leif Lahn Jensen):

Ordføreren.

Kl. 10:32

Morten Dahlin (V):

Tak til ordføreren, ikke for den lange tilsvining af Venstres formand, men for lykønskningen med posten som politisk ordfører. Det er jeg glad for, og jeg glæder mig også til at se, om jeg kan sige tillykke til hr. Lars Boje Mathiesen. Jeg kan jo forstå, at ordføreren er blevet formandskandidat i Nye Borgerlige; det glæder jeg mig til at følge.

Partierne fik jo 7 dage til at svare. Det svar er kommet i dag. Det vil vi sætte os ned og læse, og jeg vil gerne kvittere for, at der er kommet et svar med alternative finansieringsforslag. Jeg er nået at dykke lidt længere ned i det end overskrifterne. Nu ville den radikale ordfører før ikke bekræfte, at man ikke ville røre ved de penge, der skulle skubbe på den grønne omstilling af erhvervsstøtteordningerne, så jeg glæder mig da også til at se, om Nye Borgerlige eksempelvis nu her vil stå og sige, at man da selvfølgelig ikke rører ved de midler, der sådan set er støtte til erhvervslivet i form af lavere skatter og afgifter, for det er der jo rent faktisk en stor del af erhvervsstøtteordningerne der går ud på.

Derfor har jeg også på fornemmelsen – jeg kan tage fejl, og det håber jeg at jeg gør – at det faktisk ikke er så meget andet end overskrifter, og at der faktisk ikke er et eneste konkret forslag nedenunder, som partierne kan blive enige om. Jeg frygter det. Jeg håber, at jeg tager fejl, og ordføreren har mulighed for at sige det.

Kl. 10:33

Første næstformand (Leif Lahn Jensen):

Spørgeren.

Kl. 10:33

Lars Boje Mathiesen (NB):

Nu har jeg været så heldig at sidde sammen med ordføreren og forhandlet, og vi har i en lang række tilfælde fundet finansieringsforslag, når vi gerne ville noget. Der er rigeligt med steder, hvor man kan finde finansiering. Det, det handler om, er jo, om regeringen er villig til at åbne op for, at man finder finansiering andre steder, og kobler det op på, at hvis man så finder finansiering andre steder, er det ikke nødvendigt at afskaffe store bededag.

Så spørgsmålet er: Hvis man finder en finansiering, som er anderledes, til et forsvarsforlig, vil regeringen så stadig væk fastholde en afskaffelse af store bededag med den begrundelse, at det skal forbedre den strukturelle beskæftigelse?

Kl. 10:34

Første næstformand (Leif Lahn Jensen):

Ordføreren.

Kl. 10:34

Morten Dahlin (V):

Vi står fast på forslaget om store bededag, ikke fordi det er et sjovt forslag, men fordi vi mener, det er et rigtigt forslag, som frigør nogle midler, vi kan bruge til at investere i Danmarks forsvar – det trænger det til – og fordi det øger den strukturelle beskæftigelse, så vi kan få flere hænder i økonomien, både i den private sektor og i den offentlige sektor. Det er sjældent, at jeg bruger ordet desperat, men det mangler der desperat. Og så gør vi det, fordi det gør Danmark rigere. Vi mener, og det mener jeg særlig som liberal, at vi har en forpligtelse til at gøre Danmark rigere og mere velstående. Det sagde Nye Borgerlige jo også i valgkampen, og så er det lidt ærgerligt, at man vil stemme imod det første forslag, der rent faktisk gør noget ved det.

Kl. 10:35

Første næstformand (Leif Lahn Jensen):

Den næste er hr. Nick Zimmermann.

Kl. 10:35

Nick Zimmermann (DF):

Statsministeren sagde i tv-avisen forleden aften, at der jo snart skulle findes finansiering til andre emner, eksempelvis til psykiatri. Derfor vil jeg egentlig gerne spørge ordføreren: Vil regeringen garantere, at det her er den eneste helligdag, som man vil fjerne fra hårdtarbejdende danskere, eller er der en mulighed for, at regeringen på et senere tidspunkt måske vil fjerne endnu en helligdag som finansiering til et andet politisk forslag?

Kl. 10:35

Første næstformand (Leif Lahn Jensen):

Ordføreren.

Kl. 10:35

Morten Dahlin (V):

Tak for spørgsmålet, og tillykke med pladsen i Folketinget. Jeg kan sige til ordføreren, at det er en helt særlig plads, som ordføreren har sat sig på. Jeg har nemlig selv haft den plads, og det kan der komme rigtig gode ting ud af.

Regeringen har ikke planer om at afskaffe andre helligdage. Vi træffer ikke den her beslutning, fordi den er sjov, men fordi vi mener, den er rigtig. Og så er jeg i øvrigt helt enig med ordføreren i – og det tror jeg er vigtigt vi har en forventningsafstemning om – at det her ikke bliver sidste gang, at det her Folketing bliver nødt til at træffe nogle ubehagelige og upopulære beslutninger for at skaffe finansiering til noget af det, vi gerne vil. Hvis vi skal bruge milliarder på at styrke vores sundhedsvæsen, på at styrke vores psykiatri, på den grønne omstilling, på vores uddannelsessystem, eller hvad end vi nu har forslag til at bruge penge på, så skal der træffes nogle beslutninger, som reformerer Danmark, og som sjældent er virkelig populære i øjeblikket, men som er rigtige for at fremtidssikre og for at sikre, at der rent faktisk er midler til det, vi gerne vil prioritere.

Kl. 10:36

Første næstformand (Leif Lahn Jensen):

Spørgeren.

Kl. 10:36

Nick Zimmermann (DF):

Tak for det. Jeg kan i hvert fald sige, at beskæftigelsesministeren ikke var lige så klar i mælet i går. Din partiformand var til gengæld klar i mælet forleden, for partierne i Folketinget havde jo blot 7 dage til at melde ind, om de ville være med til at afskaffe store bededag for altså at blive inviteret med til de her forsvarsforhandlinger. Derfor vil jeg nu godt spørge ordføreren: Er ordføreren lige så klar i mælet? Står det stadig væk ved magt? Har partierne den her tidsfrist, der er blevet sat, til at melde ind, om de vil være med til at afskaffe store bededag? Og kommer det med garanti til at holde, at vi skal være med til at afskaffe store bededag for at blive inviteret med til forsvarsforhandlingerne?

Kl. 10:37

Første næstformand (Leif Lahn Jensen):

Ordføreren.

Kl. 10:37

Morten Dahlin (V):

Regeringen står fast på forslaget om at afskaffe store bededag for at finansiere forsvaret, øge den strukturelle beskæftigelse og gøre Danmark rigere. I forhold til tidsfristen vil jeg gerne rose ordføreren og ordførerens parti. Tidsfristen udløber i morgen, og allerede i dag er der jo kommet et svar – et såkaldt alternativt finansieringsforslag. Og jeg synes, det er dejligt, når folk er i god tid, og det er man med en hel dag. Jeg glæder mig til at læse mere ned i det. Jeg ser nogle bekymringspunkter i det, men jeg håber, at partierne herinde kan afkræfte det, jeg kan være lidt bekymret over, i forhold til den såkaldte alternative finansiering.

Kl. 10:37

Første næstformand (Leif Lahn Jensen):

Den næste er fru Signe Munk.

Kl. 10:37

Signe Munk (SF):

Ordføreren sagde i sin tale, at klimakrisen er vores generations største udfordring. Samtidig lød det også lidt, som om ordføreren mente, at hvis bare man satte humøret op og skatten ned, ville det meste i det her samfund blive ordnet. Det tror jeg overhovedet ikke gælder, når det kommer til klimaomstilling for dansk landbrug. Der er netop brug for at lægge en CO2-afgift på landbruget.

Det er sådan, at landbruget står til at skulle reducere med 5 mio. t CO2, hvis landbruget skal tage sin del af ansvaret. Samtidig står der i regeringsgrundlaget, som jo er noget vævende i forhold til klimaspørgsmålet, at erhvervet ikke må miste konkurrencekraft eller arbejdspladser. Derfor er mit simple spørgsmål til ordføreren: Hvad er vigtigst for Venstre – at der ikke er én arbejdsplads, der rykker ud af landbrugserhvervet, eller at landbruget tager sin del af klimaansvaret og reducerer med 5 mio. t CO2?

Kl. 10:38

Første næstformand (Leif Lahn Jensen):

Ordføreren.

Kl. 10:38

Morten Dahlin (V):

Tak for spørgsmålet, selv om jeg er lidt ked af den overfladiske analyse om, at jeg i talen skulle have sagt, at hvis man sænker skatten, er alle problemer løst. Jeg kender ordføreren som en dygtig og hårdtarbejdende parlamentariker, der måske ikke deler mine samfundsanalyser, men som jeg er overbevist om godt kunne høre i talen, at jeg på intet tidspunkt sagde, at hvis man sænkede skatten, var alle problemer væk. Det var derfor, jeg brugte en del af min tid på at tale om, hvordan vi skulle opruste forsvaret, og hvordan jeg mener vi skal tage næste skridt i vores velfærdsmodels historie. Så nej, alt er ikke løst med skattelettelser. Men derfor synes jeg, at det er helt fair, at hårdtarbejdende danskere kan få lov til at beholde nogle flere af deres egne penge – deres egne penge.

Så vil jeg sige i forhold til landbruget: Jamen selvfølgelig skal landbruget bidrage til den grønne omstilling, ligesom alle andre skal. Jeg bliver bare nødt til at sige, at den måde, landbruget bidrager bedst til den grønne omstilling på, er ikke ved at skippe alle arbejdspladser, ved at skippe al produktion til andre lande, hvor man måske forurener mere, og hvor der er dårligere dyrevelfærd og dårligere miljøstandarder. Derfor skal vi jo her finde balancen – ligesom alle andre steder – i forhold til hvordan vi sikrer, at den grønne omstilling går hånd i hånd med, at vi kan have et velstående samfund, hvor der er arbejdspladser, også dér, hvor der er flere dyr end mennesker.

Kl. 10:39

Første næstformand (Leif Lahn Jensen):

Spørgeren.

Kl. 10:39

Signe Munk (SF):

Ordføreren sagde også, at de svære beslutninger ikke nødvendigvis er de mest populære. Der er en svær beslutning her. Det er jo ikke sådan, at det enten er klimareduktioner eller ingen arbejdspladser i landbruget, men der er alligevel en afvejning. Så er det vigtigst for ordføreren, at der bliver reduceret med 5 mio. t CO2 i dansk landbrug, som er landbrugets ansvar, eller at der ikke er en eneste arbejdsplads, der rykker ud af Danmark fra landbruget?

Kl. 10:40

Første næstformand (Leif Lahn Jensen):

Ordføreren.

Kl. 10:40

Morten Dahlin (V):

Jeg synes, at spørgeren sætter en falsk præmis op, for hvad hvis vi står her om 5 år og har vedtaget noget, der rykker danske landbrugsarbejdspladser til udlandet? Så kan vi kigge i vores klimaregnskab og sige: Se, vi har reduceret landbrugets aftryk med 5 mio. t CO2. Og så kan Polen kigge i deres regnskab og sige: Ja, vores landbrugssektor har så øget med 6 mio. t CO2. Så har klimaet det dårligere, og vi har tabt arbejdspladser i vores landdistrikter. Og derfor nægter jeg at køre med på den der præmis om, at for at redde det globale klima skal man nedskalere eller lukke dansk landbrug. Jeg tror på, at dansk landbrug kan noget unikt, og derfor går de to ting for mig hånd i hånd.

Kl. 10:40

Første næstformand (Leif Lahn Jensen):

Den næste er fru Charlotte Munch.

Kl. 10:40

Charlotte Munch (DD):

Tak. Kan ordføreren ikke lige opremse det antal forhandlingsmøder, der har været indkaldt til fra regeringens side for at finde finansiering til et nyt forsvarsforlig?

Kl. 10:41

Første næstformand (Leif Lahn Jensen):

Ordføreren.

Kl. 10:41

Morten Dahlin (V):

Tak til ordføreren for spørgsmålet, og også tillykke med pladsen i Folketingssalen. Jeg har ikke selv siddet på den stol, men jeg er sikker på, at det kan føre til fantastiske ting alligevel.

Forsvarsforhandlingerne er jo ikke gået i gang endnu, men jeg kan godt garantere ordføreren, at der kommer til at være massevis af forhandlingsmøder, når man skal til at finde ud af, hvordan vi skal opruste dansk forsvar. Men i forhold til antallet af møder må man vente, til forhandlingerne reelt begynder.

Kl. 10:41

Første næstformand (Leif Lahn Jensen):

Spørgeren.

Kl. 10:41

Charlotte Munch (DD):

Tak. Kan ordføreren så bekræfte, at regeringen ønsker en reel forhandling med alle partier, så vi sammen kan finde et alternativ til afskaffelsen af store bededag?

Kl. 10:41

Første næstformand (Leif Lahn Jensen):

Værsgo.

Kl. 10:41

Morten Dahlin (V):

Jeg kan bekræfte, at regeringen står fast på forslaget om store bededag for at styrke dansk forsvar, for at øge den strukturelle beskæftigelse og for at gøre Danmark rigere. Der har vi en bunden opgave; alt det, vi diskuterer herinde, kan jo være ligegyldigt, hvis vi ikke har midler til at sætte handling bag ordene, og hvis vi ikke skaffer hænder og hoveder, der skal udføre de ting, vi gerne vil have udført, og derfor står regeringen fast på forslaget.

Vi læser meget gerne det alternative finansieringsforslag og håber, Danmarksdemokraterne senere vil slå fast, at den del af erhvervsstøtteordningerne, der skal saneres, i hvert fald ikke er den, der giver særlig støtte til landdistrikterne. For det ville da være en katastrofe.

Kl. 10:42

Første næstformand (Leif Lahn Jensen):

Den næste spørger er fru Helena Artmann Andresen.

Kl. 10:42

Helena Artmann Andresen (LA):

Tak til ordføreren for en god tale. I regeringsgrundlaget står der, at man vil rulle tvangsfordeling af gymnasieelever tilbage. Det ved jeg er noget, ordføreren også er gået meget op i, og det er vi fra Liberal Alliances side også rigtig glade for. Endnu vigtigere er det, at der er rigtig mange gymnasieelever derude, der er glade, fordi de ikke skal fordeles på baggrund af deres forældres indkomst; de skal ikke længere være bange for, om de kan komme på det gymnasium, hvor alle deres venner går, eller de kan få den studieretning, de ønsker sig.

Men det kan godt være, at jeg var lidt for hurtig med rosen der, for der står i regeringsgrundlaget, at regeringen vil præsentere en ny model, der modvirker en skæv elevsammensætning i de større byer. Skal jeg forstå det som en anden form for tvangsfordeling, der bare er pakket ind i noget andet papir?

Kl. 10:43

Første næstformand (Leif Lahn Jensen):

Ordføreren.

Kl. 10:43

Morten Dahlin (V):

Tak for spørgsmålet, og det er ganske rigtigt, at jeg selv er meget begejstret for, at gymnasieelever alligevel ikke skal tvangsfordeles rundt på bestemte skoler, alt efter hvad deres forældre tjener. Det synes jeg er et synligt politisk resultat, og det viser også, at hvis man sætter sig ved forhandlingsbordet og er med og forhandler seriøst, kan man hive politiske indrømmelser hjem til gavn for Danmark og for danskerne – og i det her tilfælde til gavn for en ung generation, som jeg synes har taget et kæmpe ansvar for vores samfundsudfordringer, men som vi desværre herinde har haft en tendens til at overdynge med alverdens ulyksaligheder og ubehageligheder. Derfor et stort tillykke til de gymnasieelever, der nu ikke længere skal tvangsfordeles.

Så er det ganske rigtigt, at der står i regeringsgrundlaget, at man skal kigge på, hvordan man løser den udfordring, at vi har nogle enkelte skoler rundtomkring i vores samfund, hvor en alt for høj andel af de unge har anden etnisk baggrund end dansk, hvor det ikke er de danske værdier, der præger hverdagen, og hvor en dansk skoledag er en by i Rusland, eller måske skulle jeg nærmere sige en by i Mellemøsten. Det bliver vi nødt til at have en seriøs snak om hvordan man gør, og jeg håber meget, Liberal Alliance melder sig konstruktivt ind i den samtale.

Kl. 10:44

Første næstformand (Leif Lahn Jensen):

Spørgeren.

Kl. 10:44

Helena Artmann Andresen (LA):

Tak. Jeg har selv gået på et af de såkaldte brune gymnasier, som den her indkomstfordeling også ville gå ud over. Jeg må bare sige, at for mig er det, der står i regeringsgrundlaget, ikke særlig liberalt, og på Venstres hjemmeside står der, at ordføreren er lodret imod, at gymnasieelever skal tvangsfordeles på baggrund af forældres indkomst.

Skal jeg forstå det sådan, at ordføreren ikke er modstander af tvangsfordeling, hvis det bare ikke er på grundlag af indkomstfordelingen?

Kl. 10:44

Første næstformand (Leif Lahn Jensen):

Ordføreren.

Kl. 10:44

Morten Dahlin (V):

Vi er imod det forslag, der var fra et tidligere folketingsflertal, om at tvangsfordele gymnasieelever efter deres forældres indkomst. Vi mente, det var uliberalt; vi mente, det ville have en dårlig påvirkning på folks trivsel; vi mente, det ville være uretfærdigt over for de unge mennesker.

Men vi er enige i analysen af, at der er nogle steder i Danmark, hvor vi bliver nødt til at gøre noget for at få integrationen på bedre kurs; hvor vi ikke kan acceptere, at der er skoler, hvor danske værdier ikke præger tingene; hvor en almindelig dansk skoledag ikke er hverdag. Det bliver vi nødt til at gøre noget ved. Står jeg her i dag og har de præcise forslag til, hvordan vi gør det? Nej. Jeg hører det meget gerne, hvis Liberal Alliance har dem.

Kl. 10:45

Første næstformand (Leif Lahn Jensen):

Den næste er Fru Brigitte Klintskov Jerkel.

Kl. 10:45

Brigitte Klintskov Jerkel (KF):

Tak, og tak for talen til ordføreren. Jeg har set lidt forskellige udtalelser fra Venstre i valgkampen og så fra Venstre i regering. Så jeg vil spørge ordføreren, om Venstre mener det samme i dag, som Venstre gjorde i valgkampen.

Kl. 10:45

Første næstformand (Leif Lahn Jensen):

Ordføreren.

Kl. 10:45

Morten Dahlin (V):

I Venstre lagde vi jo vores politik frem i valgkampen, altså det, vi mente vi havde mulighed for at få gennemført, hvis der var et folketingsflertal, der kunne bakke op om, at Venstres formand skulle være statsminister. Det var der så desværre ikke. Der var ikke engang en blå blok, der kunne blive enige om, at det største borgerlige parti skulle være forhandlingsleder, og det synes jeg egentlig var en skam. Men i Venstre forsøger vi naturligvis altid at gøre alt, hvad vi kan, for efter valget at få gennemført den politik, som vi talte om i valgkampen.

Det har vi også gjort med det her regeringsgrundlag. Afskaffelsen af tvangsfordelingen af gymnasieelever baseret på forældres indkomst er et eksempel. Markante skattelettelser i både top og bund er et andet eksempel. Ansvarlige økonomiske reformer er et tredje eksempel. En akutpakke, der skal hjælpe vores sundhedsvæsen, er et fjerde eksempel. En frisætning af den offentlige sektor, hvor borgeren, hvor mennesket, hvor den ansatte, hvor institutionerne bliver sat mere fri, er et femte eksempel. Og hvis jeg får mere taletid, kan jeg godt nævne både eksempel nummer seks, syv og otte på steder, hvor vi ved at sætte os ind til bordet og være konstruktive har været med til at trække Danmark i den rigtige retning. Og sådan et parti er jeg faktisk stolt af at være medlem af.

Kl. 10:46

Første næstformand (Leif Lahn Jensen):

Spørgeren.

Kl. 10:46

Brigitte Klintskov Jerkel (KF):

Okay. Jeg har undret mig lidt over, hvad Venstre mener på udlændingeområdet. Derfor læser jeg lige op her. I valgkampen fastslog Venstre nemlig:

»Venstre mener ikke, at Danmark er klar til at tage imod kvoteflygtninge. Det vil jeg gerne slå fast. Også selv om der er bedring i forhold til tilstrømning og integration.« 

Og i regeringsgrundlaget står der:

»Danmark vil fortsat bakke op om et flygtningesystem via FN, hvor Danmark og andre lande tager imod kvoteflygtninge på baggrund af humanitære principper. Regeringen vil hvert år afsætte midler sådan, at der kan modtages op til 500 kvoteflygtninge.«

Kan Venstres ordfører præcisere, hvad Venstres holdning er, og pege præcis på, hvor integrationen i Danmark er så massivt forbedret på kort tid, at flere flygtninge ikke udfordrer sammenhængskraften endnu mere, end den er i forvejen?

Kl. 10:48

Første næstformand (Leif Lahn Jensen):

Tak! Jeg vil sige, at vi skal prøve at se, om vi ikke kan holde taletiden, så så mange som overhovedet muligt kan komme på.

Så er det ordføreren.

Kl. 10:48

Morten Dahlin (V):

Det er præcis Venstres politik, som den hele tiden har været, at vi bakker op om FN's kvoteflygtningesystem. Hvis Det Konservative Folkeparti ikke længere gør det, er det en nyhed for mig, som jeg vil være meget ked af. Og så skal der laves en løbende vurdering af, om der skal tages imod kvoteflygtninge, bl.a. holdt op imod, hvordan det går med integrationen, og hvordan det går med asyltilstrømningen, og det er præcis det, der står i regeringsgrundlaget. Så har man sat penge af til, at der løbende kan laves en vurdering, og hvis man på det pågældende tidspunkt finder det rigtigt at tage imod kvoteflygtninge, kan man gøre det. Det er præcis det, Venstre har sagt hele tiden. Det står vi gerne på mål for.

Kl. 10:48

Første næstformand (Leif Lahn Jensen):

Den næste er hr. Pelle Dragsted. Værsgo.

Kl. 10:48

Pelle Dragsted (EL):

Tak for det. Ordføreren talte meget om mod og modige reformer i sin tale. Det er altid lidt komisk at høre politikere – vi, som sidder herinde i bløde stole med gyldne pensions- og fratrædelsesregler – tale om mod og modige reformer, for det er jo ikke os, der bliver ramt af de her reformer eller, med andre ord, angreb på almindelige menneskers rettigheder og tryghed.

Virkeligheden er jo, at den her regering er alt andet end modig, for mod havde det været ærligt og redeligt at fortælle danskerne før valget, at man havde tænkt sig at tvinge dem til at opgive en fridag sammen med familien, når dagene bliver lidt lysere. Men det gjorde man ikke. Ikke et eneste parti gjorde det her, ikke et eneste parti havde ærligheden og redeligheden til at sige det til vælgerne, så vælgerne har ingen chance haft for at tage stilling til det. Derfor lyder mit spørgsmål: Tror ordføreren, at den her regering havde haft flertal, hvis man havde haft modet?

Kl. 10:49

Første næstformand (Leif Lahn Jensen):

Ordføreren.

Kl. 10:49

Morten Dahlin (V):

Jeg ved godt, det ikke var ment sådan fra hr. Pelle Dragsteds side, men det, at hr. Pelle Dragsted kalder mig komisk, tager jeg faktisk positivt ned. For jeg havde forleden en diskussion med min hustru, der sagde: Morten, når du nu skal op og holde tale, skal du huske at være lidt sjov, du skal huske at fortælle en vittighed. Så siger jeg: Jamen jeg kan ikke, jeg er ikke særlig god til at være sjov. Nu kan jeg så gå hjem og fortælle min kære hustru, at det er jeg, for hr. Pelle Dragsted fandt mig komisk. Dermed er jeg kommet et skridt videre, ikke bare i mit parforhold, men også i forhold til en karriere efter politik. Det kunne være, jeg skulle overveje at blive komiker.

Vi synes, det er modigt at træffe den her beslutning, ikke fordi det er sjovt, ikke fordi det er populært, men fordi det er rigtigt. Jeg vil bare sige, at de andre beslutninger gennem nyere danmarkshistorie, som er nogle af de bærende årsager til, at vi sidder med en solid økonomi i dag, har jo været beslutninger, som ikke er blevet mødt med hurraråb. Da man lavede den økonomiske genopretning i 1980'erne, da man lavede tilbagetrækningsreformen, da man lavede efterlønsreformen, jublede folk jo ikke nede på Christiansborgs Slotsplads. Enhedslisten stemte mig bekendt imod det hele, men i dag er de fleste seriøse økonomer enige om, at det var fornuftigt for at skaffe noget finansiering til vores velfærdssamfund.

Kl. 10:50

Første næstformand (Leif Lahn Jensen):

Spørgeren.

Kl. 10:50

Pelle Dragsted (EL):

Der var man trods alt ærlig nok til at fortælle det før et valg. Jeg fik ikke noget svar på mit spørgsmål, men jeg kan godt hjælpe ordføreren lidt på vej, for der ligger en meningsmåling her fra weekenden, der viser, at en ud af tre, der stemte på ordførerens parti, på statsministerens parti og på udenrigsministerens parti, ville have sat deres kryds anderledes, hvis partierne havde været ærlige og redelige og fortalt, at de ville snuppe en fridag fra danskerne. Så jeg gentager spørgsmålet: Mener ordføreren, at den her regering ville have haft flertal, hvis man havde været ærlig over for danskerne?

Kl. 10:51

Første næstformand (Leif Lahn Jensen):

Ordføreren.

Kl. 10:51

Morten Dahlin (V):

Hvor er jeg glad for, at hr. Pelle Dragsted fremhæver en meningsmåling som argument for, at man skal følge Enhedslistens politik, for det viser den tydelige forskel, der er mellem at tage ansvar som et parti og at stå ude på fløjene og skrige. Ansvarlige partier følger ikke meningsmålinger. Ansvarlige partier forsøger at ændre meningsmålinger ved at argumentere for det, de synes; ved at fremlægge deres politik; ved konsekvent gennem lovgivning i Folketingssalen, og hvor man ellers kan gøre det, at forsøge at trække Danmark i den rigtige retning – ikke fordi meningsmålingerne fortæller, at det er opportunt, men fordi det er rigtigt for det land, som vi alle sammen, inklusive hr. Pelle Dragsted, holder så uendelig meget af.

Kl. 10:52

Første næstformand (Leif Lahn Jensen):

Vi når desværre kun én spørger mere til ordføreren. Det er fru Marlene Harpsøe. Værsgo.

Kl. 10:52

Marlene Harpsøe (DD):

Mange tak. I Danmarksdemokraterne var vi noget chokerede over at kunne læse i regeringsgrundlaget, at regeringen vil sænke sin ambition i forhold til udflytning af studiepladser på de fire største velfærdsuddannelser. Det gælder bl.a. lærere, pædagoger og sygeplejersker. Det er jo jobs, som man må sige at der er rigtig mange, som har behov for. Der er rigtig mange, som står i en situation, både i daginstitutioner og på hospitaler, hvor der er brug for den her arbejdskraft.

Derfor vil jeg gerne høre hr. Morten Dahlin som ordfører for Venstre: Hvorfor er det, at man vil sænke ambitionen lige præcis på det her område, når vi nu ved, at der mangler den her arbejdskraft, og når vi nu ved, at f.eks. behovet for sygeplejersker er så stort, at det rent faktisk kommer til at gå ud over patientsikkerheden på landets hospitaler, hvis vi ikke sikrer, at der er flere, der rent faktisk kan tage de her uddannelser tættere på, hvor de bor?

Kl. 10:53

Første næstformand (Leif Lahn Jensen):

Ordføreren.

Kl. 10:53

Morten Dahlin (V):

Tak for spørgsmålet, og tak for det, som jeg opfatter som en oprigtig bekymring for, hvordan vi får løst nogle af de kolossale udfordringer, der er i vores sundhedsvæsen. For de er store, de er svære, og de er også komplekse. Og de er nok så massive, at det ikke bare er et enkelt greb, der skal til for at løse dem.

Den her regering har som politik – og det er i øvrigt et velkendt Venstresynspunkt – at der skal oprettes i tusindvis af nye studiepladser, også uden for de største byer, fordi vi mener, at der skal være mulighed for at leve, bo og arbejde ikke kun i Aarhus, København, Odense og Aalborg, men også de steder, hvor befolkningstætheden er lidt mindre. Derfor kommer der til at blive oprettet i tusindvis af studiepladser, også uden for de store byer.

Så vil jeg sige i forhold til arbejdskraft til sundhedsvæsenet, at her skal vi skrue på alle knapper. En af de knapper, vi skal skrue på, og som jeg håber ordføreren vil bekræfte at Danmarksdemokraterne er i enige med os i, er, at vi da skal skrue op, så de sundhedspersonaler fra udlandet, der står på venteliste, og som er klar til at hjælpe danske patienter med behandling, hurtigere kan komme til Danmark og hjælpe os med at løse udfordringerne i sundhedsvæsenet. Det håber jeg at Danmarksdemokraterne kan bekræfte.

Kl. 10:54

Første næstformand (Leif Lahn Jensen):

Spørgeren.

Kl. 10:54

Marlene Harpsøe (DD):

Jeg synes egentlig, at ordføreren taler lidt udenom, for regeringen sænker jo netop ambitionen på det her område. Ordføreren siger, at der kommer flere studiepladser uden for de store byer, men hvorfor sænker man så ambitionen på lige præcis velfærdsuddannelserne, som rent faktisk er nogle uddannelser, som får Danmark til at hænge sammen, og som gør, at vi kan blive behandlet, når vi bliver syge og møder op på et hospital? Jeg synes simpelt hen, det er for pinligt for regeringen, at den er så uambitiøs på det her område. Landdistrikternes Fællesråd er også ude at kritisere det her forslag – det må Venstres ordfører da ikke have det særlig godt med.

Kl. 10:54

Første næstformand (Leif Lahn Jensen):

Ordføreren.

Kl. 10:54

Morten Dahlin (V):

Jeg har det rigtig godt med, at der bliver oprettet i tusindvis af studiepladser uden for de større byer, fordi jeg mener, at det er godt, at man kan bo og søge ind på en uddannelse flere steder i Danmark end lige dér, hvor befolkningstætheden størst. Og så er jeg enig med ordføreren i, at vi bliver nødt til at gøre noget ved rekrutteringsudfordringerne i sundhedsvæsenet. På kort sigt kan man jo fjerne modregningen for nogle af de efterlønnere, der ønsker at give et ekstra nap med. Og man kan også gøre det, som jeg lige foreslog, men som jeg ikke hørte, om Danmarksdemokraterne bakkede op om, nemlig få speedet processen op for de mange udenlandske sundhedspersonaler, der står klar og på spring til at hjælpe os med at behandle vores patienter og tage sig af vores syge. Det håber jeg meget vi kan finde et bredt flertal for.

Kl. 10:55

Første næstformand (Leif Lahn Jensen):

Så siger vi tak til hr. Morten Dahlin, og velkommen til næste ordfører, Monika Rubin fra Moderaterne. Velkommen til.

Kl. 10:55

(Ordfører)

Monika Rubin (M):

Tak for ordet. Det er med en vis ærefrygt, jeg står her i dag, for det er første gang, jeg står på den talerstol, som jeg kan huske fra min barndom; jeg sad på stuegulvet i mine forældres lejlighed i Hvidovre og så på tv-skærmen statsministre og partiledere holde taler på den talerstol. Den Monika, der sad der, havde aldrig troet, at hun skulle stå, hvor hun står i dag. Men her står jeg, selv om det ikke lå i kortene. For jeg er hverken født ind i en politisk familie eller har været i et ungdomsparti – tværtimod.

Min far flygtede fra krigen i Iran og mødte ved et tilfælde min mor, som indvandrede fra Polen. De forelskede sig og valgte at starte et liv sammen i Danmark, og her fik de så mig. Min far har altid sagt til mig, at Danmark er paradis på jord, at alt kan lade sig gøre her, og det tyder på, at han har haft ret, når man tænker på, at han i Danmark fik tryghed, velfærd og muligheder i et omfang, som det ville være svært at forestille sig, hvis han var blevet i Iran. Det er muligheder, som vi hurtigt kan tage for givet. Min far har altid insisteret på, at man skal gøre sig umage, og fortalt mig, hvor heldig jeg er at vokse op i et land med velfærd og fri adgang til uddannelse.

Jeg ved, at jeg skylder det danske velfærdssamfund rigtig meget. Jeg fik en uddannelse som læge her, jeg har spillet volleyball i Roskilde Volleyball Klub, og jeg har stiftet en familie. På alle måder er det en solskinshistorie. Men som min far også har bemærket, er der sjældent en solskinsdag i Danmark, uden at det kort efter regner, og jeg er også begyndt at spørge mig selv, om Danmark stadig er det paradis, som min mor og far forelskede sig i. Vil mine børn og børnebørn kunne vokse op med samme muligheder og tryghed, som jeg har haft?

Jeg ville ønske, at jeg med sikkerhed i stemmen kunne sige ja, men det kan jeg ikke, specielt ikke hvis vi fortsætter med kun at lave politik, som lyder godt. For tiden er turbulent, og vi mangler hænder, vi mangler hoveder, vi mangler penge. Men lad nu så det her være sidste gang, vi rent faktisk reducerer det sundhedspersonale, der knokler for os alle sammen, til hænder. For det handler ikke bare om, at vi skal have flere ansatte ude i systemet med en finger på pulsen, hvis de ikke kan finde ud af at aflæse den. Det handler om kvalificeret arbejdskraft og ordentlige forhold, så vi kan værne om vores velfærdsmodel.

For helt ærlig er fundamentet ved at slå revner. Revnerne har spredt sig og vokset sig større, for de tidligere politiske flertal har haft svært ved at foretage de nødvendige om end nogle gange svære politiske prioriteringer. I stedet for har man dystet om at være stram, strammere, strammest i udlændingepolitikken, eller også har man gennemført halvfinansieret overfladelovgivning. Det er på tide, at vi trækker i arbejdstøjet og sammentømrer de arbejdsmarkedsreformer, strukturreformer og bæredygtige velfærdsmodeller, vi har behov for.

Jeg tænker derfor ikke, at det kommer bag på nogen her i salen, at jeg er glad for, at vi nu endelig har fået en regering, der ikke bare sætter et stykke gaffatape over samfundets fundamentale revner, men rent faktisk har fundet mørtlen frem – en regering, der tager ansvar. For ansvaret er pålagt os alle her i salen. Om man er i opposition eller ej, har vi alle sammen et ansvar over for de vælgere, der har sat deres lid til os. Derfor er jeg også glad for at stå her som repræsentant for et parti, der tager ansvaret på sig. For der skal ikke herske et sekunds tvivl om, det her er alvorligt.

Jeg har selv stået i den hvide kittel og oplevet, hvordan en afdeling kan blive bragt i knæ af mangel på personale; jeg har oplevet stærke dygtige kollegaer, der knækker under presset på afdelinger, hvor der simpelt hen ikke er nok medarbejdere, og patienter, der venter på operationer i så lang tid, at simple lidelser kan udvikle sig til at blive akutte. Og jeg har overarbejdende veninder, der har måttet bytte børnefødselsdage ud med operationsgangen, fordi de over telefonen er blevet kaldt ind på en fridag. Det er et arbejdsmiljø, vi ikke kan acceptere. For når det går for stærkt, øges risikoen for fejl. Det gælder også herinde i Folketingssalen, om end jeg har svært ved at forestille mig, at vi herinde i salen ville tillade et så massivt tidspres, at kvindelige kollegaer måtte iføre sig bleer, når de havde menstruation, på grund af uvished om, hvornår de kunne gå på toilettet igen.

Kl. 11:00

Det er vigtigt, at vi får en akutplan for sundhedsvæsenet, så vi kan lette presset på sundhedspersonalet og nedbringe ventelisterne for patienterne, og det skal vi gøre her og nu. Men på den lange bane skal vi reformere sundhedsvæsenet grundlæggende. Det var en af Moderaternes vigtige mærkesager i valgkampen, og den vil jeg stå vagt om bliver gennemført – og vi vil gøre os umage. Derfor kan jeg helt alvorligt heller ikke forstå, at regeringen bliver kritiseret for at tage sig for meget betænkningstid gennem brug af kommissioner. For vi skal i dybden med den her sundhedsreform og ikke bare kradse i overfladen. Vi skal have nuancerne med. Det er Moderaternes dna.

Vi udtænker vores politik i samarbejde med dem, der ved, hvordan virkeligheden ser ud, og det er sådan, jeg selv blev en del af Moderaterne. Sammen i Det Politiske Mødested diskuterede vi fordomsfrit og løsningsorienteret samfundets problematikker i dybden, da vi mødtes på Zoom uge efter uge. For vi har en længere tidshorisont og større ambitioner for Danmark, end hvad der kan forklares i en enkelt sætning. Det er antitesen til symbolpolitik. Det er at tale op til borgerne.

I den psykiatriaftale, der blev indgået som opvarmning til valgkampen, var man enige om at bruge en masse penge, men ikke helt enige om, hvor pengene skulle komme fra, og det var ikke godt nok. Hvis vi i Moderaterne ikke havde insisteret på at prioritere psykiatrien, er jeg bange for, at vi her efter valget stadig ville stå med en aftale, hvor der blev råbt alle de rigtige slagord, men hvor der ville være larmende stilhed, når regningen skulle betales. Men heldigvis kigger vi fremad i Moderaterne, og nu er man i regeringen blevet enige om at løfte psykiatrien substantielt med 3 mia. kr. til en 10-årsplan. Det vil gøre en forskel for alle de mennesker, for hvem livet føles krøllet og flosset.

Det gør mig oprigtigt bekymret som sundhedsfaglig, som mor og nu også som politiker at høre om alle de unge, der oplever ensomhed, angst og depression. For der findes ikke en recept mod sårbarhed og mistrivsel, og der findes ikke en pille, som fjerner ensomhed. Men der er ting, som vi ved kan virke forebyggende: eftermiddage i spejderklubben, håndboldstævner i weekenderne, biografture med vennerne. Det er nærvær, samvær og fællesskab. Vi skal klippe de bånd og de tråde, der binder os til ensomme skærmtimer, og sammenflette nye bånd, så vi oplever de øjeblikke, hvor sang, kunst, kultur og samhørighed skaber fælles mening. Og det er ikke kun sentimental snak. Statistikker viser faktisk, at det er lige så farligt at være ensom, som det er at ryge 15 cigaretter om dagen.

Kulturpolitik er derfor et livsnødvendigt samfundsområde, som vi skal sørge for har de bedste rammevilkår. Derfor har vi foreslået at indføre et kulturpas, der skal gives til alle unge efter endt skolegang, og som kan bruges på at komme ud i kulturlivet: i teateret, på museum eller til at melde sig ind i idrætsforeningen. Vi vil styrke fællesskabet allerede i folkeskolen, hvor morgensang igen kan blive en god start på dagen, for at synge sammen og mærke forbindelsen til det nervesystem, der sitrer, når vi er en del af noget større, skaber fællesskab. I Danmark har vi altid haft en unik forståelse for, at der findes noget større end os selv, at vi i Danmark bor sammen, og at vores fælles velfærd ikke er en rød, blå eller lilla mærkesag, men er en samlet bedrift.

Derfor har vi også en interesse i at give huset en hovedrengøring, når der er brug for det. For hvis huset Danmark skal forblive det paradis på jord, som min far fortalte mig om, så er der brug for, at vi som politikere fokuserer på større problemer end den dryppende vandhane, når det regner ind gennem taget. Og nej, ikke alle beslutninger er lige sjove. Nogle ting kræver mod og beslutsomhed, og at personlige interesser bliver lagt til side til fordel for et solidt reformsamarbejde. Det er et ræsonnement, I måske kan huske fra valgkampen. Nu handler det virkelig om noget og ikke om nogen.

Men hvis det nu skal handle om nogen, er det i hvert fald ikke os, der sidder herinde i Folketingssalen. For jeg er sikker på, at vores velfærdssamfund nok skal holde vores tid ud. Dem, jeg tænker på, er mine børn, der sidder hjemme på mit stuegulv lige nu og ser med, når jeg står her på talerstolen. Hvad vil de vokse op til? Jeg håber, at de vil vokse op til et samfund, der har haft modet til at træffe de nødvendige beslutninger og har kunnet gå på kompromis, også når det har været upopulært. Jeg tror på, det kan lade sig gøre. Den her regering er et eksempel på, at fortidens stridigheder og polemik ikke er en del af fremtiden. Tak for ordet.

Kl. 11:06

Første næstformand (Leif Lahn Jensen):

Tak for det. Vi har selvfølgelig en lang række spørgere. Den første er fru Pia Olsen Dyhr. Værsgo.

Kl. 11:06

Pia Olsen Dyhr (SF):

Tak til ordføreren, og velkommen i kredsen. Ordføreren får sandelig sin ilddåb i dag. Jeg synes, talen signalerede ordentlighed. Det tror jeg sådan set er rigtig vigtigt for det fremtidige samarbejde.

Derfor, i forhold til det fremtidige samarbejde, vil jeg gerne lige grave et spadestik dybere i den debat, vi har haft tidligere i dag, om det nationale kompromis, selv om ordføreren ikke var medlem af Folketinget, da det blev indgået. Men som bekendt tilsluttede partiformanden, nu udenrigsministeren, sig jo hele forudsætningen i det nationale kompromis. Her lå der så også, at vi skulle indgå et forsvarsforlig efterfølgende, nemlig om at komme op på 2 pct. Der blev lavet kompromiser i kompromisets kunst i det nationale kompromis. Det må være helt i Moderaternes ånd.

Derfor vil jeg egentlig også spørge: Et parti, der jo tilslutter sig nogle andres aftaler – det var det, Moderaterne gjorde – vil nu grundlæggende ændre på aftalens indhold og præmisser. Er det i Moderaternes ånd at gøre det? Er det en del af Moderaternes sjæl at sige, at nu skal partierne gøre noget bestemt for at være en del af en aftale, man ikke engang selv var med til at indgå?

Kl. 11:07

Første næstformand (Leif Lahn Jensen):

Ordføreren.

Kl. 11:07

Monika Rubin (M):

Nu handler det jo om, at vi har krig i Europa lige nu, og vi bliver nødt til at finde nogle penge til at finansiere det her forsvarsforlig. Som jeg kan forstå det, manglede det nationale kompromis også nogle penge på den lange bane.

Forslaget om at sløjfe store bededag er et forslag, der kan skaffe nogle penge til et nyt forsvarsforlig. Jeg tror egentlig ikke, at vi er imod det nationale kompromis, selv om vi ikke var med i det dengang. Det er jeg ret sikker på vi ikke er. Men vi bliver også nødt til at skaffe nogle penge, for at vi simpelt hen kan nå op på de 2 pct. af bnp i 2030 frem for i 2033. Og så er der jo brug for, at vi finder en varig finansiering af det, og der er det her med at sløjfe en helligdag, altså simpelt hen gøre, at vi alle sammen arbejder 7 timer mere på et år, med til at skaffe de penge.

Kl. 11:08

Første næstformand (Leif Lahn Jensen):

Spørgeren.

Kl. 11:08

Pia Olsen Dyhr (SF):

Der står i det nationale kompromis: »Ændrer de økonomiske forudsætninger bag aftalen sig afgørende, mødes aftalepartierne herom.« Det står der decideret i det nationale kompromis.

Nu har man ændret på præmisserne. Præmisserne handlede jo om, at der var et underskud, og man kan diskutere, om det er den finansiering, man har lyst til at have fra Moderaternes side, men det var den forståelse, vi har og havde med hinanden. Nu har man så ændret forudsætningerne, og man har stillet et ultimatum op. Jeg har noteret mig, at det ikke er alle, der har stillet det ultimatum op i regeringen, men nogle har. Derfor er det jo vigtigt at vide, om man kan sige, at det er i Moderaternes ånd, at man derved piller ved noget, der er vigtigere end forlig og politiske aftaler, nemlig et nationalt kompromis.

Kl. 11:09

Første næstformand (Leif Lahn Jensen):

Ordføreren.

Kl. 11:09

Monika Rubin (M):

Nu hæfter jeg mig ved, at de to andre ordførere, der har været på talerstolen før mig, jo også har embracet – nej, det må man ikke sige – har favnet den finansieringsplan, som der er kommet i dag fra de andre partier. Så jeg er egentlig åben for, at man godt kan lande en bred aftale om det her. Jeg er fortrøstningsfuld omkring, at vi nok skal finde ud af, hvordan vi gør det her i fællesskab. Det er jo også det, der er ønsket fra regeringens side: at skabe et bredt samarbejde om forsvarsforliget. Så jeg er optimistisk.

Kl. 11:09

Første næstformand (Leif Lahn Jensen):

Så er det fru Inger Støjberg.

Kl. 11:09

Inger Støjberg (DD):

Tak for det, og ja, tillykke med debuten. Jeg må sige, at det godt nok er lidt hård kost lige at blive kastet ind på den her måde.

Men ikke desto mindre vil jeg jo også stille spørgsmål til ordføreren og egentlig følge lidt op på fru Pia Olsen Dyhrs spørgsmål, men også gøre det på en måde, så det faktisk vedrører den tid, hvor fru Monika Rubin har været med i Moderaterne og har været med til at udvikle nogle af de her ting. For jeg kan netop forstå på SF's formand, at da man indgik aftalen i sin tid, blev der ligesom ikke sagt noget om, at der var nogle finansieringsudfordringer på sigt.

Men nu er det jo sådan, at Moderaterne gik til valg på 11 gennemarbejdede reformer. Det har Moderaternes formand gentagne gange sagt. Så vil jeg sådan set bare høre, om man dengang nævnte de finansieringsudfordringer, der er, i de her gennemarbejdede reformer, som man påstod at gå til valg på. Og hvis man allerede i valgkampen tænkte på det her – at der manglede adskillige milliarder til at finansiere forsvaret på sigt – hvorfor lagde man så ikke det forslag frem allerede i valgkampen? Hvorfor skal det lige pludselig komme nu?

Kl. 11:10

Første næstformand (Leif Lahn Jensen):

Ordføreren.

Kl. 11:10

Monika Rubin (M):

Det, der jo særlig fyldte for os i valgkampen, og som jeg også valgte at tage frem i min tale, er bl.a. vores skrantende sundhedsvæsen. Jeg er egentlig en lille smule ked af, at jeg har siddet og været tilhører til de sidste to ordførertaler og spørgsmål fra salen, som kun har handlet om store bededag. Jeg kan godt forstå, at det er enormt vigtigt for os alle sammen at finde penge til det her forsvarsforlig, og jeg kan også godt forstå, at folk stejler over det, for det er svært at tage noget fra folk.

Men jeg ville egentlig gerne have, at debatten lige blev taget op på et lidt højere niveau. Der er rigtig mange ting i det her velfærdssamfund, som faktisk lige nu ikke fungerer hensigtsmæssigt. Jeg hørte ordet polykriser i går. Det er jo sådan set det, vi står i lige nu, og i Moderaterne vil vi gerne have, at vi også får finansieret vores sundhedsvæsen, får finansieret vores psykiatri, får en værdig ældrepleje. Så jeg ville ønske, vi kunne debattere noget andet end bare store bededag. Jeg har faktisk også forberedt svar på rigtig mange andre ting.

Kl. 11:11

Første næstformand (Leif Lahn Jensen):

Spørgeren.

Kl. 11:11

Inger Støjberg (DD):

Ja, men altså, sådan er verden desværre ikke i Folketinget. I Folketinget er der nogen, der spørger, og så svarer man. Det var sådan set nok også lidt det, tror jeg, Moderaterne gik til valg på. Det var vel egentlig sådan en ordentlighed, i forhold til at man svarer på de spørgsmål, man får. Og når jeg nu spørger, synes jeg også, det er helt rimeligt, for Moderaterne – og på daværende tidspunkt var fru Monika Rubin jo rent faktisk med – lagde 11 reformer frem, der efter sigende var fuldstændig gennemarbejdede; alt var nyt og spændende, og det var gennemarbejdet, og det var en helt ny måde at arbejde på. Og så er det bare, jeg spørger til den her meget nye måde at arbejde på, hvor alt er gennemarbejdet: Hvorfor er det så, man ikke siger, at der er et problem, når Moderaternes formand nu her siger, at der er et problem? Så var det åbenbart ikke så gennemarbejdet.

Kl. 11:12

Første næstformand (Leif Lahn Jensen):

Tak. Ordføreren.

Kl. 11:12

Monika Rubin (M):

Jeg vil gerne takke for rosen og for tilliden til vores meget gennemarbejdede partiprogram. Nu var vi jo en lille organisation og kunne ikke regne alting igennem. Om vi har vidst, præcis hvordan det nationale kompromis var finansieret på det tidspunkt, kan jeg ikke stå på mål for, for det ved jeg ikke personligt.

Men jeg vil bare rigtig gerne appellere til, at vi også diskuterer andet end store bededag i den her sal i dag.

Kl. 11:13

Første næstformand (Leif Lahn Jensen):

Så er det Sólbjørg Jakobsen.

Kl. 11:13

Sólbjørg Jakobsen (LA):

Tak for ordet. Ordføreren fortæller, at ordføreren selv har båret den hvide kittel, og det tror jeg er en god ressource både for ordførerens parti og for Folketinget og for det samarbejde, vi skal have.

Selv har jeg ikke båret en hvid kittel, men jeg har dog en baggrund som jurist og har siddet med kompleks lovgivning, som jeg tit har hevet mig i håret over, fordi jeg syntes, det burde være blevet behandlet bedre, med mere omhu og mere umage. Derfor blev jeg glad, da regeringsgrundlaget indeholdt et princip om overholdelse høringsfristen på 4 uger som absolut udgangspunkt. Jeg beklager over for ordføreren, men jeg kommer til at tage store bededag op, for i forslaget er der lagt op til 1 uges høringsfrist i stedet for de vejledende 4 uger, og så holder man sig på det absolutte minimum af lovbehandling i Folketinget på 30 dage. Jeg kan ikke lide at spekulere i, om man laver nogle manøvrer, men kan ordføreren forstå, at det for os udefra fremstår, som om overenskomstforhandlingerne er en undskyldning for at haste det her igennem?

Kl. 11:14

Første næstformand (Leif Lahn Jensen):

Ordføreren.

Kl. 11:14

Monika Rubin (M):

Mange tak for spørgsmålet. Hvor er det dejligt, at vi er flere, der kommer udefra.

Jeg kan godt forstå, at det er sådan, man reagerer, og jeg tror heller ikke, det er den mest hensigtsmæssige måde at gøre det på. Hvis ikke man stod over for nogle kommende overenskomstforhandlinger, tror jeg egentlig også godt, man kunne have haft en længere høringsfrist. Men problemet er bare, at hvis ikke der er et clean cut, og hvis ikke man ved, hvad det er, man forhandler ud fra, når man går i gang, så bliver det endnu sværere at forhandle i de her overenskomstforhandlinger. Så jeg tror simpelt hen, at det er et forsøg på at være imødekommende, så man ved, hvilket grundlag man forhandler ud fra.

Kl. 11:15

Første næstformand (Leif Lahn Jensen):

Spørgeren.

Kl. 11:15

Sólbjørg Jakobsen (LA):

Når jeg ser på det princip og prøver at forstå den her beslutning, kan jeg ikke lade være med at tænke, at det alligevel er pudsigt. For optimalt set er der 4 ugers høringsfrist og 30 dages lovbehandling, og hvis man så har lyst til at skulle klare det her på 1 måned og 1 uge, hvorfor tager man så ikke bare en del fra høringsfristen og en del fra lovbehandlingen? Er det for at undgå, at det kommer ind i statistikkerne for hastebehandlinger, som jo er røget i vejret i den sidste regeringsperiode, og som stadig stiger?

Kl. 11:15

Første næstformand (Leif Lahn Jensen):

Ordføreren.

Kl. 11:15

Monika Rubin (M):

Jeg vil egentlig hellere tale om, hvorfor vi vælger at komme med det her forslag nu. Det er jo, fordi vi står i en situation nu, hvor vi har krig i Europa. Min far er selv flygtet fra krig, og jeg ved, hvor forfærdeligt det er. Derfor er det vigtigt, at vi får skaffet nogle penge til vores forsvar, og det her er så et forsøg på at skaffe nogle penge til forsvaret fra regeringens side. Nu er der så også kommet et forslag fra de andre partier til, hvordan man kan skaffe nogle penge til forsvaret, og hvor man så ender med at lande på lige præcis det spørgsmål, bliver da interessant at se. Men jeg køber egentlig ind på, at vi stadig væk holder fast i, at fjernelsen af store bededag altså skaber et øget arbejdsudbud, hvilket er rigtig godt for Danmark.

Kl. 11:16

Første næstformand (Leif Lahn Jensen):

Så er det hr. Søren Pape Poulsen.

Kl. 11:16

Søren Pape Poulsen (KF):

Tak. Og hjertelig tillykke med valget, velkommen på talerstolen til den her debat. Det kan jeg godt forstå er noget at blive kastet ud i, altså lige sådan en åbningsdebat her. Ikke desto mindre må jeg sige, at jeg synes, det var en god tale, som ordføreren holdt. Jeg kan sådan set se rigtig meget i den, som jeg synes var fornuftigt, men jeg skal nok stille et spørgsmål, som handler om noget andet end store bededag. Men jeg tror godt, jeg kan forklare ordføreren, at grunden til, at vi diskuterer det så meget, måske ikke kun er, at vi er ni partier, der ikke har forstået noget som helst; det kunne også være en regering, der mildest talt har håndteret den her sag noget klumpet. Det skal jeg nok vende tilbage til.

I forhold til sundhedsområdet er jeg fuldstændig enig i, at det er en kæmpe udfordring, vi har i vores sundhedssektor lige i øjeblikket. Så siger ordføreren, at hun ikke kan forstå, at vi andre lidt kritiserer, at der nu er lagt alle de her emner i forskellige udvalg og kommissioner. Det er jo, fordi hvis der var et parti, jeg havde rigtig meget tillid til havde nogle rigtig gode bud på at løse det med sundhedsvæsenets tilstand, var det lige præcis Moderaterne med den tidligere minister på området, som talte rigtig meget om det her i valgkampen. Jeg hører også ordføreren sige rigtig meget om det. Hvad er det, man mangler at vide for at komme med nogle bud på, hvad vi gør lige nu? For vi står med en kæmpe udfordring.

Kl. 11:17

Første næstformand (Leif Lahn Jensen):

Så er det ordføreren.

Kl. 11:17

Monika Rubin (M):

Vi står netop med en kæmpe udfordring nu, men det er jo desværre ikke første gang, vi gør det. De sidste mange vintre har vi haft overbelægning på vores hospitaler. Der er brug for, at vi får en sundhedsreform, som går i dybden, og det fikser man ikke på en eftermiddag. Derfor er jeg egentlig fortrøstningsfuld ved, at man trækker i arbejdstøjet i forhold til at lave en sundhedsreform, der virkelig løfter hele vores sundhedsvæsen fremad, ikke kun på hospitalerne, men også i kommunerne og også i forhold til de forebyggende tiltag. Men man anerkender jo netop, at der er en akut krise her og nu, og derfor præsenterede man også den her akutplan i regeringsgrundlaget, som jeg ved at sundhedsministeren lige nu sidder og forhandler om med regionerne for at finde ud af, hvordan vi lige nubare kan hjælpe en lille smule, men det er ikke noget, der løser det på lang sigt. Og nu står jeg på tæer, så jeg kan se hr. Søren Pape Poulsen. Men der er to spor i det.

Kl. 11:18

Første næstformand (Leif Lahn Jensen):

Spørgeren.

Kl. 11:18

Søren Pape Poulsen (KF):

Jeg anerkender fuldt og helt, at man ikke bare lige opfinder en helt ny reform på en dag, men vi har et godt grundlag at stå på. Den tidligere VLAK-regering lavede jo et fantastisk udspil i 2019, da ordførerens egen formand var statsminister. Er det tanker derfra, man fra Moderaternes side forestiller sig at vi skal stå på, eller er det helt andre tanker? Er der en fordomsfri tilgang til at inddrage de private aktører? Hvad gør vi for at få flere sygeplejersker osv.? Man bliver bare lidt bekymret, når man tænker på, at det først er i 2024, at vi går i gang med at løse det her, når vi har noget rigtig godt at stå på fra tidligere regeringers tid.

Kl. 11:19

Første næstformand (Leif Lahn Jensen):

Ordføreren.

Kl. 11:19

Monika Rubin (M):

Mange tak for spørgsmålet. Det er jo ikke først i 2024, man begynder at løse det. Strukturkommissionen bliver jo nedsat nu, altså i løbet af starten af det her år, og så begynder den strukturkommission at arbejde med nogle forskellige planer for, hvordan det er, vi løser udfordringerne i vores sundhedsvæsen, og hvordan vi kan strukturere det anderledes. Det er jo ikke en hemmelighed, at Moderaterne umiddelbart gik til valg på, at regionerne skulle nedlægges, men det var vores analyse. Vi er egentlig åbne for, at en strukturkommission med en masse kloge hoveder kan komme frem til noget andet eller noget bedre måske. Vi går ind til det med en åben tilgang.

Kl. 11:19

Første næstformand (Leif Lahn Jensen):

Så er det fru Rosa Lund.

Kl. 11:19

Rosa Lund (EL):

Tak, og velkommen til ordføreren og i øvrigt tillykke til Moderaterne med det meget flotte valg, hvor man jo, som ordføreren selv sagde i sin tale, gik til valg på noget og ikke på nogen. Det, der så undrer mig, er, at man ikke gik til valg på det noget, der handler om at afskaffe en fridag for helt almindelige lønmodtagere, og jeg kan forstå, at ordføreren har forberedt svar på alle mulige spørgsmål, og det tænker jeg også er klogt.

Men grunden til, at jeg gerne vil spørge Moderaterne om det her, er netop, at det er det første, som regeringen lægger frem. Man kunne jo have forventet af et parti som Moderaterne, at det første, de lagde frem, netop var en diskussion af vores sundhedsvæsen. Men det var ikke det første, den her regering kom med. Det første, man kommer med, er at fjerne en fridag for helt almindelige danske lønmodtagere. Og der vil jeg bare gerne høre Moderaterne: Hvorfor sagde man ikke i valgkampen, at det var det, man gerne ville?

Kl. 11:20

Første næstformand (Leif Lahn Jensen):

Ordføreren.

Kl. 11:20

Monika Rubin (M):

Mange tak for spørgsmålet. Det er jo sådan, at når man laver en regering og man sidder i regeringsforhandlinger – det tænker jeg at mange af jer herinde ved bedre, end jeg gør – så kan der sagtens komme nogle ting på bordet undervejs. Så jeg tror ikke, at man i en valgkamp kommer til at kunne spå om, hvad en kommende regering kommer med af forslag i en kommende regeringsperiode.

I forhold til store bededag forstår jeg faktisk ikke den store modstand, der kommer, særlig fra jeres side af salen. For det er jo netop en måde at finansiere det her på, som er solidarisk. Man ender ikke med at tage fra børnefamilierne eller tage fra – hvad var det? – måske erhvervsstøtteordninger til det grønne område. Det her er en måde, hvorpå vi alle sammen løfter i flok, og jeg hæfter mig lidt ved alle de her spørgerunder og spørgeskemaer, der har været. For jeg er selv forsker og ved godt, at man, afhængigt af hvordan man spørger, også kan få nogle bestemte svar. Hvis vi havde spurgt Danmarks befolkning, om man gerne ville yde en lille smule ekstra for simpelt hen at sikre vores ydre grænser, sikre, at vores forsvar kommer op på niveau med NATO, sikre, at der ikke lige pludselig bliver krig i Danmark, og vi ikke er klar til det, så tror jeg måske, at der var flere, der gerne ville sløjfe den her helligdag.

Kl. 11:22

Første næstformand (Leif Lahn Jensen):

Spørgeren.

Kl. 11:22

Rosa Lund (EL):

Jamen så lad os da spørge befolkningen. Det synes jeg da er oplagt. Det er da helt oplagt. Så lad os spørge befolkningen, hvad de synes om det her forslag fra regeringen. Det synes jeg da bare vi skulle tage og komme i gang med. Så kan vi diskutere, hvordan det spørgsmål skal formuleres. Men det, jeg hører ordføreren sige, er jo nærmest en åbning for en folkeafstemning om, om vi skal bevare store bededag. Det synes jeg er en glimrende idé, og det synes vi i Enhedslisten.

Så må jeg også bare lige tilføje – og det tror jeg faktisk godt at ordføreren ved – at det jo vil skabe større ulighed. Det er også noget af det, som Ældre Sagen er ude at kritisere det her forslag for, altså at alle de mennesker, der er på overførselsindkomst, faktisk vil tabe på, at man afskaffer den her helligdag. Men lad os lave en folkeafstemning.

Kl. 11:23

Første næstformand (Leif Lahn Jensen):

Ordføreren.

Kl. 11:23

Monika Rubin (M):

Hvis man laver en folkeafstemning om store bededag, spørger man om det konkrete emne, og helt ærligt, hvis man spørger folk, om man skal fjerne noget, så vil automatreaktionen være at sige, at nej, selvfølgelig skal vi ikke fjerner noget. Dengang dankortet blev indført, var 90 pct. af Danmarks befolkning imod, at dankortet skulle indføres. Når man er i en regering, skal man nogle gange tage nogle upopulære beslutninger, som er det bedste for landet, for f.eks. at finde en finansiering, som det er i det her tiltag.

Så jeg synes egentlig, det er en lille smule useriøst at begynde at snakke om folkeafstemning i forhold til enkelte politiske tiltag.

Kl. 11:23

Første næstformand (Leif Lahn Jensen):

Så er det fru Samira Nawa.

Kl. 11:23

Samira Nawa (RV):

Tak, og tak for en rigtig god tale, og tillykke til ordføreren. Da ordføreren kom ind på sin tid i Roskilde Wolleyball Klub, tog det mig med tilbage i tiden, down the memory lane. For vi har jo siddet i elevråd sammen på Roskilde Katedralskole.

Nu vil jeg gå til noget af det andet, som ordføreren sagde, og det kan være, jeg har hørt helt forkert, men jeg hørte ikke særlig meget eller noget overhovedet omkring klimaet og den grønne omstilling. Det havde jeg måske ellers troet var fordelt blandt regeringspartierne til netop Moderaterne, eftersom der heller ikke var særlig meget af det i de foregående ordføreres taler.

Derfor får jeg jo lyst til at fremhæve, at man i regeringsgrundlaget har skrevet, at klimakrisen, biodiversitetskrisen er vor tids største udfordring. Og jeg blev ægte i tvivl, om det også er der, Moderaterne står, og den bekymring ville jeg høre om ordføreren lige kunne adressere. For i Radikale Venstres øjne er klimakrisen og biodiversitetskrisen virkelig for alvor den her generations største krise.

Kl. 11:24

Første næstformand (Leif Lahn Jensen):

Ordføreren.

Kl. 11:24

Monika Rubin (M):

Mange tak for spørgsmålet, og det er dejligt, at vi er flere fra Roskilde i Folketingssalen. Klimaet er altoverskyggende i al politik. Det bør det være, og derfor er det faktisk heller ikke sådan, at jeg specifikt fremhæver det i min tale. For mig og for Moderaterne er det fuldstændig selvskrevet, at man skal tænke klima ind i alt, hvad man gør. Bare inden for sundhedsvæsenet f.eks. ved jeg at man i England har en plan om at have et CO2-neutralt sundhedsvæsen – jeg tror, det er i 2040. Så klimaet skal tænkes ind i alt, og derfor mener jeg ikke, at det skal fremhæves specifikt. Det er en selvfølge for mig.

Kl. 11:25

Første næstformand (Leif Lahn Jensen):

Spørgeren.

Kl. 11:25

Samira Nawa (RV):

Det bekymrer mig så endnu mere, at klimaet ikke skal fremhæves specifikt. Det må jeg nok sige.

Noget andet, der også står i regeringsgrundlaget, og som også hører under en af Moderaternes ministre, er jo det her med den nationale energikrisestab, der, sådan som det er forklaret i regeringsgrundlaget – hvilket vi i Radikale Venstre er rigtig glade for – skal sikre hurtigere handling på de akutte grønne udfordringer. Hvordan forestiller Moderaterne sig at den her nationale energikrisestab skal agere på akutte grønne handlinger uden en økonomi og uden den relevante arbejdskraft?

Kl. 11:26

Første næstformand (Leif Lahn Jensen):

Ordføreren.

Kl. 11:26

Monika Rubin (M):

Jeg tror måske, ordføreren misforstod det, jeg sagde før. Når jeg holder en tale her fra Folketingets talerstol, bliver jeg nødt til at skære ind til det, jeg skal tale om, og jeg bliver nødt til at lægge en linje. Og grunden til, at jeg ikke talte om klimaet, var, at det er så essentielt for mig, at det bør være noget, som vi alle sammen har fokus på. Det bør ikke være et særskilt fokus, vi har på klimaet.

Så det var egentlig det, jeg mente, og det, jeg også hæfter mig ved vores i regeringsgrundlag, er jo netop, at vi er ret klimabevidste og klimaambitiøse, i forhold til at vi vil have klimaneutralitet i 2045. Og jeg skal nok stoppe nu.

Kl. 11:26

Første næstformand (Leif Lahn Jensen):

Så er det Sascha Faxe.

Kl. 11:26

Sascha Faxe (ALT):

Tak, og tillykke. Ordføreren klæder den talerstol rigtig godt, og jeg håber, at der sidder små piger rundtomkring foran skærmene derude og ser et forbillede på det, de har lyst til en dag at være. Jeg skal ikke snakke om det, du ikke har lyst til at snakke om – jeg vil spørge om noget helt andet.

Vi har gennem mange år set, at den iranske revolutionsgarde har terroriseret den iranske befolkning og været en del af regimets undertrykkende metoder, og det er jo eskaleret efter den 16. september sidste år med mordet på Mahsa Amini. Folk forsvinder, de bliver henrettet, og de bliver dræbt på åben gade. Så jeg er nysgerrig på at vide, hvordan Moderaterne står i forhold til det, der skete i Europa-Parlamentet i går, hvor et samlet parlament på nær ni medlemmer stemte for at sætte den iranske revolutionsgarde på EU's terrorliste.

Kl. 11:27

Første næstformand (Leif Lahn Jensen):

Ordføreren.

Kl. 11:27

Monika Rubin (M):

Tak for spørgsmålet, og tak for, at ordføreren roser, at jeg står her på talerstolen. Det er et lidt svært spørgsmål, som ordføreren stiller mig, fordi jeg stadig væk har familie i Iran. Derfor kommer jeg ikke til at stå og sige præcis det, ordføreren vil have mig til, her på talerstolen i dag. Men jeg vil anbefale ordføreren at tage fat i udenrigsministeren eller vores udenrigsordfører efterfølgende, og så er jeg sikker på, at de gerne vil fortælle ordføreren, præcis hvordan det er, vi står. Jeg tror, vi er ret enige.

Kl. 11:28

Første næstformand (Leif Lahn Jensen):

Spørgeren.

Kl. 11:28

Sascha Faxe (ALT):

Tak. Jeg er helt med på det følsomme, der er i den situation, og det handler selvfølgelig ikke om ordførerens egen person, når jeg stiller det her spørgsmål. Til gengæld tænker jeg, at Alternativet vil komme med en håndsrækning. Vi kommer til at fremsætte et beslutningsforslag med en henstilling til regeringen om at tage de nødvendige foranstaltninger, der skal til, for at vi bakker op om EU's beslutning om at få den iranske revolutionsgarde sat på terrorlisten. Jeg hører, at der er en enighed i en vis retning, og hvis ordføreren har lyst til at uddybe det lidt, vil det være værdsat.

Kl. 11:28

Første næstformand (Leif Lahn Jensen):

Ordføreren.

Kl. 11:29

Monika Rubin (M):

Mange tak. Jeg tænker, at det konkrete spørgsmål, i forhold til hvordan det skal udformes, og hvordan man skal stemme i forhold til det, må ordføreren tage med vores udenrigsordfører, som jeg er sikker på nok skal svare fyldestgørende. Jeg er ked af, at jeg ikke kan komme mere ind på lige præcis det der, men når man har familie i Iran, er der nogle specielle omstændigheder, i forhold til hvad man står og siger på en talerstol. Tak.

Kl. 11:29

Første næstformand (Leif Lahn Jensen):

Så er den næste hr. Lars Boje Mathiesen.

Kl. 11:29

Lars Boje Mathiesen (NB):

Tak, og tillykke med posten. Det er en svær dag at starte den på, men jeg synes personligt, at ordføreren gør det fremragende deroppefra – politiske uenigheder til trods.

 Når vi beskæftiger os med store bededag, er det jo ikke, fordi Folketinget absolut har lyst til at fokusere på det. Det ansvar tilfalder jo regeringen, for det er det første forslag, regeringen kommer med, og det er regeringen, der kommer med et ultimatum om det. Jeg står her med Finansministeriets officielle tal omkring det økonomiske råderum. Og jeg kunne godt tænke mig at spørge om, om ordføreren og Moderaterne anerkender, at der i det og at der i økonomien er et økonomisk råderum, således at hvis man havde et politisk ønske eller en politisk prioritering om at finansiere fremrykningen af forsvaret, kunne man faktisk finde det i det, der hedder det økonomiske råderum.

Kl. 11:30

Første næstformand (Leif Lahn Jensen):

Ordføreren.

Kl. 11:30

Monika Rubin (M):

Sådan som jeg også hørte udenrigsministeren forleden, da udenrigsministeren stod sammen med statsministeren og forsvarsministeren, duer det jo ikke bare at tage af det økonomiske råderum. Det er lidt ligesom at tage af opsparingen, hvis man skal lave et tag, og hvis vinduerne så også skal skiftes, mangler pengene.

Det økonomiske råderum bliver vi jo nødt til at have til også uforudsete udgifter. Det, vi skal finde i forhold til forsvarsforliget, er både penge til kortvarig finansiering for at rykke det fremad, men også varig finansiering, og det finder vi altså ikke nødvendigvis i det økonomiske råderum, og jeg synes faktisk også, at det er forkert at begynde at tage af det økonomiske råderum for noget, som man skal finansiere langvarigt.

Kl. 11:30

Første næstformand (Leif Lahn Jensen):

Spørgeren.

Kl. 11:31

Lars Boje Mathiesen (NB):

Jamen det er så heller ikke det, der er tilfældet, for her snakker vi om fremrykning, og det er jo en midlertidig fremrykning. Jeg er enig i, at der skal findes en varig finansiering på forsvarsdelen. Jeg har været stor kritiker af, at man bare ville finansiere det ved øget gældsoptagelse på vegne af danskerne. Men det, der står her, er, at der samtidig reserveres 5 mia. kr. til bundne opgaver og uforudsete behov. Ordføreren har selv sagt, også på vegne af regeringen, at krigen i Ukraine er et uforudset behov, som er kommet, og at det er et akut behov – for at bruge ordførerens egne ord. Det er jo netop derfor og til det formål, at man har noget i det økonomiske råderum.

Så kunne ordføreren bekræfte, at man stadig væk vil afskaffe store bededag, selv om man faktisk godt kan finde finansiering et andet sted, og at det faktisk er en politisk beslutning om, at man bare finder en sag, hvor man kan sige, at man kan finde nogen penge på den måde, og så kan man ellers bruge dem på, hvad man har lyst til?

Kl. 11:31

Første næstformand (Leif Lahn Jensen):

Ordføreren.

Kl. 11:31

Monika Rubin (M):

Tak for spørgsmålet. Jeg er enig i, at store bededag bliver nedlagt ligegyldig hvad. Det er også det, jeg har hørt regeringen sige. Det handler jo om, at den her regering har store ambitioner, ikke kun i forhold til forsvarsforliget, men også i forhold til f.eks. vores sundhedsvæsen. Nu bruger vi 2 mia. kr. på en akutplan, vi bruger 3 mia. kr. på psykiatrien, og det tænker jeg ikke ordførerens parti er imod. Derudover er hele talen om klima også noget, vi skal tage seriøst, og det skal vi også bruge penge på, og det samme gælder ikke mindst arbejdskraft.

Kl. 11:32

Første næstformand (Leif Lahn Jensen):

Så er det næste spørger, fru Pia Kjærsgaard. Værsgo.

Kl. 11:32

Pia Kjærsgaard (DF):

Tak for det, og tillykke også fra mig. Jeg vil godt lidt tilbage til det der med folkeafstemninger, for jeg synes, det bliver meget, meget undervurderet, når vi taler om folkeafstemninger. I pressen har vi mødt argumenter fra regeringen som: Jamen skal vi så stemme hver måned? Nej, det tror jeg ikke vi skal.

Men det, som det går ud på, er jo faktisk grundlovens § 42, hvor netop et mindretal har en beskyttelse i forhold til – ja, hvad skal man kalde det – et flertalsdiktatur, som jeg lidt synes der er i øjeblikket, altså hvor man bare trumfer nogle ting igennem. Der er det jo sådan, at hvis man kan samle de her 60 underskrifter, behøver det ikke nødvendigvis komme til en folkeafstemning; så må regeringen vide, at det kan komme til en folkeafstemning, og så trække forslaget. Så det kunne foregå sådan helt udramatisk, i forhold til at der faktisk er rigtig mange, der gerne vil beholde store bededag.

Nu kan jeg forstå, at ordføreren sagde: Jamen ligegyldigt hvad, afskaffer vi store bededag. Det synes jeg ikke vi skal ligegyldigt hvad. Det synes jeg ikke. Det er meget væsentligt, og det er også meget væsentligt med den modstand, der er rundtomkring, imod at afskaffe store bededag.

Kl. 11:33

Første næstformand (Leif Lahn Jensen):

Ordføreren.

Kl. 11:33

Monika Rubin (M):

Mange tak for spørgsmålet. Det er jo helt fair, at vi er uenige i forhold til det her med den her helligdag. Det er 7 timer på et år; det mener jeg godt at vi alle sammen kan løfte for netop at finansiere vores forsvar, men også for at finansiere alle de andre tiltag, som regeringen har, alle de andre ambitioner, som regeringen har.

Jeg hæfter mig lidt ved, at spørgeren kalder det for et diktatur. Altså, vi har jo flertal. Det er jo en flertalsregering. Det kan jeg ikke se hvordan kan være et diktatur, men måske ved jeg i så fald ikke helt, hvad et diktatur er.

Kl. 11:34

Første næstformand (Leif Lahn Jensen):

Spørgeren.

Kl. 11:34

Pia Kjærsgaard (DF):

Jo, men det er det jo. Altså, der er meget magtdemonstration i det her, og det synes jeg ikke er kønt. Jeg vil godt lige tilbage til grundlovens § 42. Det er jo derfor, vi har den paragraf, altså netop for at beskytte mindretallet herinde, som på vegne af befolkningen siger: Det her er bare ved at være for meget.

Derfor vil jeg også sige til det her med, at det er 7 timer på et år, at nej, det er ikke bare det, det handler om. Det handler om, at rigtig mange synes, de mister noget. De mister noget kulturelt, de mister noget religiøst, de mister noget sammenhold, noget sammenhængskraft. Det synes jeg egentlig er meget, meget mere væsentligt. Det sagde jeg også i mine første bemærkninger, altså at det egentlig er det, det handler om.

Kl. 11:34

Første næstformand (Leif Lahn Jensen):

Ordføreren.

Kl. 11:34

Monika Rubin (M):

Mange tak. I forhold til det med at miste noget er det jo altid svært at miste noget. Det er svært med forandring, og det her er en forandring. Det er en forandring i Danmark, det er en forandring for dem, der arbejder – os, der arbejder, mine kollegaer ude på hospitalerne for den sags skyld.

Så at begynde at lave folkeafstemninger, hver gang vi laver et politisk forslag herinde, synes jeg er en glidebane, og jeg synes, det er en lille smule useriøst, hvis jeg skal være helt ærlig.

Kl. 11:35

Første næstformand (Leif Lahn Jensen):

Så er det fru Charlotte Broman Mølbæk.

Kl. 11:35

Charlotte Broman Mølbæk (SF):

Tak for det, og tillykke med valget og ordførerposten, selv om det er en ret vild dag at starte op på. Jeg vil rigtig gerne kvittere for det fokus, Moderaterne og ordføreren også i dag har på kulturområdet og på kunsten og på, hvor vigtigt det er for os alle sammen, og at det har en værdi i sig selv. Det mener vi også er vigtigt for SF. Noget af det, vi også er optaget af i SF, er den mistrivsel, der er blandt børn og unge, og derfor er vi også tilfredse med at se nogle af de initiativer, der er i regeringens oplæg. Særlig har der været meget snak om et kulturpas, og vi mener faktisk også, at det er et stærkt træk at kigge på kultur, kunst, foreninger og fællesskaber, når vi snakker om unges trivsel. Når vi snakker om de her 45.000 unge mennesker, snakker vi om nogle meget, meget forskellige mennesker. Nogle er sent modne, nogle fik tidligt børn, nogle lever med angst til op over begge ører, andre lever med misbrug, og nogle lever med et handicap. Det gør, at de har meget forskellige forudsætninger for at komme ud af døren. Vi er optaget af, at det her ikke bare bliver et kulturpas, der bliver lagt i skuffen, så hvordan vil Moderaterne og regeringen sikre, at det ikke bare bliver et kulturpas, værsgo, og pas dig selv, men at man også sikrer, at de kommer ind i nogle projekter og fællesskaber, der rent faktisk også løfter de her unge mennesker videre?

Kl. 11:36

Første næstformand (Leif Lahn Jensen):

Tak. Ordføreren.

Kl. 11:36

Monika Rubin (M):

Mange tak for spørgsmålet. Hvor er det dejligt, at vi er enige om det her, for det er jo et stort problem i Danmark, at vi har så mange unge, der mistrives, og det skal vi gøre noget ved. Et er, at regeringen vælger at skyde penge i psykiatrien, for desværre er der nogle af de her børn og unge, der også havner i det psykiatriske system. Noget andet er, at vi også skal kunne fange det langt tidligere, vi skal kunne forebygge det langt tidligere, og der er det her forslag med et kulturpas et af de forslag, man kan kigge på. Hvordan det helt præcis skal udmøntes, ved jeg ikke på nuværende tidspunkt, men det tænker jeg vi må lade kulturministeren om at finde frem til, men jeg er sikker på, at kulturministeren har det, som ordføreren siger, som fokuspunkt, for det er vigtigt, at det også bliver brugt, særlig fordi man jo ser den her manglende sociale mobilitet, i forhold til hvem der bruger kulturtilbud, og det er jo derfor, vi mener, at kulturpasset er så god en idé, fordi det gør, at det ikke er pengepungen, der afgør, om man bruger kulturen.

Kl. 11:37

Første næstformand (Leif Lahn Jensen):

Spørgeren.

Kl. 11:37

Charlotte Broman Mølbæk (SF):

Så langt og så vidt er vi sådan set også enige. Der kan være mange tærskler i kulturtilbud, i fritidstilbud, i de fællesskaber, vi har, men noget af det er også socialt betinget, og noget af det er også betinget af nogle andre udfordringer. Derfor er det også vigtigt, at man tænker bredere, at man også tænker det ind på det sociale område og i virkeligheden også sundhedsområdet, så vi hjælpes ad med, at det her kommer til at blive en succes. Så vil jeg så bare spørge ordføreren til sidst, om Moderaterne har tænkt sig at inddrage Folketingets partier i forhold til udarbejdelsen af kulturpasset, og om vi i virkeligheden kan hjælpes ad, så det bliver et stærkt tilbud.

Kl. 11:38

Første næstformand (Leif Lahn Jensen):

Ordføreren.

Kl. 11:38

Monika Rubin (M):

Tak for spørgsmålet. Hvis jeg kender Moderaterne ret, og hvis jeg kender vores nuværende kulturminister ret, er jeg sikker på, at man gerne vil så bredt et samarbejde som muligt i forhold til udarbejdelsen af det her kulturpas, og hvordan det kommer ud og virke rigtigt. Så det er jeg optimistisk med, og det skal man nok finde en god løsning på. Tak for spørgsmålet.

Kl. 11:38

Første næstformand (Leif Lahn Jensen):

Så er det fru Susie Jessen.

Kl. 11:38

Susie Jessen (DD):

Tak for ordet, velkommen til, og tak for ordførertalen. Jeg tror, alle er enige om, at det er rigtig rart at have en læge til stede her, så det er rigtig godt.

I ordførertalen nævnte ordføreren, at man gerne ville have et opgør med det her stram, strammere, strammest i udlændingepolitikken. Af regeringsgrundlaget fremgår det også, at man vil, og jeg citerer:

»Håndtere det problem, vi har set den seneste tid, med unge kvinder fra Syrien, der har mistet deres opholdstilladelse til trods for, at de har vist, at de vil Danmark.« 

Jeg har haft udlændingeministeren i salen, hvor han ikke rigtig ville sige noget om, at der kommer til at være ændringer. Han var faktisk meget opsat på, at der ikke kommer til at være nogen ændringer i hjemsendelsespolitikken. Så mit spørgsmål til ordføreren er: Er der udsigt til med den nye regering, at de flygtninge, der ellers ser ud til at skulle hjem, fordi myndighederne har vist, at der er fred i deres hjemlande, vil komme til at blive her? Det vil sige: Vil der ske lempelser af udlændingepolitikken?

Kl. 11:39

Første næstformand (Leif Lahn Jensen):

Ordføreren.

Kl. 11:39

Monika Rubin (M):

Mange tak for spørgsmålet, og tak, fordi ordføreren er tryg ved, at der er en læge til stede. Jeg kan også berolige ordføreren med, at i Moderaterne er der faktisk også to sygeplejersker og en psykolog til stede – hvis ordføreren skulle for brug for det. I forhold til det konkrete spørgsmål ved jeg ikke, præcis hvordan man ender med at skrue det her sammen. Men det handler jo om, at vi har folk, der sidder i udrejsecentre, og som ikke kan komme hjem til deres hjemlande, fordi der ikke er sikkert, og som heller ikke bidrager til det danske velfærdssamfund, selv om de faktisk har en uddannelse inden for det, som vi mangler i vores samfund. Og det er det problem, spørgeren læste op, italesætter.

Kl. 11:40

Første næstformand (Leif Lahn Jensen):

Spørgeren.

Kl. 11:40

Susie Jessen (DD):

Det vil altså sige, at der kommer til at ske ændringer i hjemsendelsespolitikken. Det vil sige, at der er flygtninge, der er i Danmark nu, som kommer til at få lov til at blive her. Jeg vil egentlig lige foreslå, at ordføreren tager en god snak med udlændingeministeren, for det var ikke det, han sagde i salen. Så jeg vil bare lige have en klar holdning fra regeringen her: Kommer der til at være flygtninge, som kommer til at blive i Danmark? Det her er kernen i udlændingepolitikken, tror jeg faktisk ministeren kaldte det. Kommer det til at ændre sig?

Kl. 11:41

Første næstformand (Leif Lahn Jensen):

Ordføreren.

Kl. 11:41

Monika Rubin (M):

Nu tror jeg, ordføreren lagde mig ord i munden. Det var ikke det, jeg sagde. Jeg sagde, at det, der står i regeringsgrundlaget, handler om, at der sidder nogle på vores udrejsecentre, som har en uddannelse, og som måske kan bidrage til Danmark. Hvordan det så rent teknisk bliver skruet sammen – om det er en midlertidig opholdstilladelse, eller om man ryger på en arbejdsordning, eller hvordan søren man gør det – ved jeg ikke på nuværende tidspunkt. Men jeg synes, det er positivt, at man har et fokus på, at der også er nogle dér, der kan bidrage til det danske velfærdssamfund.

Kl. 11:41

Første næstformand (Leif Lahn Jensen):

Så er det hr. Ole Birk Olesen.

Kl. 11:41

Ole Birk Olesen (LA):

På valgnatten den 1. november var hr. Lars Løkke Rasmussen, før han blev udenrigsminister, i sin tale rigtig, rigtig glad for, at der ikke var flertal for, at fru Mette Frederiksen kunne fortsætte som statsminister. Det fandt han så efterhånden ud af at der alligevel var. Men det var jo kun med færøske og grønlandske mandater, og der satte han lige spørgsmålstegn ved, om det nu var helt legitimt at holde sig selv ved magten med dem.

Nu kan jeg forstå, at Moderaterne synes, at vi skal afskaffe store bededag i Danmark, uden at der er 90 mandater i Folketinget for det, medmindre der er nogle grønlændere og nogle færinger, der stemmer for det. Der er det med loven, at den ikke gælder for Færøerne og Grønland, og det vil sige, at der ikke er 90 mandater for lovændringen her, medmindre der er nogle mennesker i Folketingssalen, der stemmer for, uden at det gælder det sted, hvor de bor.

Er det en rimelig måde at føre politik på, at man lægger lovforslag frem, som afhænger af, at mandater stemmer for, som ikke selv er omfattet af loven?

Kl. 11:42

Første næstformand (Leif Lahn Jensen):

Ordføreren.

Kl. 11:42

Monika Rubin (M):

Mange tak for spørgsmålet. I forhold til at afskaffe store bededag handler det jo netop om at øge arbejdsudbuddet og få flere fagpersoner til at kunne bidrage til vores velfærdssamfund. Så jeg undrer mig egentlig over, at Liberal Alliance er så meget imod det her forslag med at afskaffe store bededag. Jeg troede egentlig, at det ville være noget, der lå i tråd med Liberal Alliances politik.

Så det må ordføreren da gerne uddybe på et eller andet tidspunkt. Jeg ved ikke, om det bliver nu, eller om det bliver, når der bliver holdt en tale senere. Men det undrer mig faktisk rigtig meget, at der er den her store modstand omkring det her forslag.

Kl. 11:43

Første næstformand (Leif Lahn Jensen):

Spørgeren.

Kl. 11:43

Ole Birk Olesen (LA):

Når nu ordføreren gør meget ud af, at ordføreren er ny i Folketingssalen, så er det ærgerligt, at man så hurtigt har lært sig de store gamle partiers unoder med fuldstændig at svare udenom på de spørgsmål, der bliver stillet.

Noget, der også ville øge arbejdsudbuddet i Danmark, var, hvis man indførte slaveri. Så kunne vi virkelig få nogle til at arbejde noget mere, men det er jo ikke et argument for, at man skal gøre det, og sådan er vi jo nogle, der har nogle principper, herunder også at man ikke skal beordre folk til at arbejde, hvis de har aftalt med deres arbejdsgiver, at de ikke skal arbejde.

Men hvad er ordførerens svar på spørgsmålet om, at man er afhængig af grønlandske og færøske mandater for at få 90 mandater, der stemmer for, når denne lovgivning ikke gælder for Grønland og Færøerne?

Kl. 11:44

Første næstformand (Leif Lahn Jensen):

Tak. Ordføreren.

Kl. 11:44

Monika Rubin (M):

I forhold til det konkrete spørgsmål tænker jeg ikke, at det giver mening for mig at begynde at gå ind i, hvordan loven præcis er skruet sammen. Men det undrer mig virkelig meget, at Liberal Alliance mener, at hvis man afskaffer en helligdag og øger arbejdsudbuddet, så er det samme som slaveri. Det har jeg enormt svært ved at forstå.

Kl. 11:44

Første næstformand (Leif Lahn Jensen):

Så er det fru Mona Juul.

Kl. 11:44

Mona Juul (KF):

Tak for det, og tak for en rigtig god tale. Jeg har fulgt fru Monika Rubin fra starten af, og jeg er glad for, at ordføreren er kommet så godt i gang. Jeg glæder mig rigtig meget til samarbejdet, og jeg håber også, at vi får et rigtig godt samarbejde, og at det her med forandring over midten, eller fra midten, ikke bare bliver en lillebitte midte, et lillebitte mødested, en lillebitte nuance, men at man rent faktisk får bredt sig ud, så vi kan lave et folkestyre, som er værdigt for Danmark.

For foreløbig har vi jo set, at regeringen ligesom lukker det øvrige Folketing ude, fagbevægelsen, folkekirken osv. Det vil jeg gerne have lov til at udtrykke et stort øv over. Det synes jeg er rigtig, rigtig ærgerligt. Og jeg kan heller ikke lade være med at spørge ordføreren: Når nu regeringen allerede siger, at uanset hvad der findes af finansieringer og andre måder at øge arbejdsudbuddet på, så vil man afskaffe store bededag alligevel. Betyder det så, at Moderaterne ikke mener, at der findes nogen som helst andre måder at skaffe arbejdsudbud på og finde finansiering til det behov, vi har? Er der ikke et eneste sted i statens budget, hvor vi kan skrue lidt?

Kl. 11:45

Første næstformand (Leif Lahn Jensen):

Ordføreren.

Kl. 11:45

Monika Rubin (M):

Mange tak, og tak for den udstrakte hånd til samarbejde. Og nej, jeg håber heller ikke, at det bliver et lillebitte mødested. Moderaterne udspringer jo netop af det politiske mødested, som også er et forum, hvor man er velkommen, selv om man ikke er moderat. Så generelt er vores dna jo at inkludere så mange som muligt i samtalen. Det betyder ikke, at man skal være enige om, hvor det ender henne, og hvor de politiske prioriteringer bliver, men vi skal helt klart tale sammen.

I forhold til at finde pengene andre steder kunne man da sikkert godt det. Men man skal også kunne skaffe politisk flertal for det, og det har vi jo med det her forslag. Det var også derfor, man så gerne ville have de andre partier til også at komme med nogle bud på, hvor søren vi kan skaffe nogle flere penge og et større arbejdsudbud, som der kan være politisk flertal for.

Kl. 11:46

Første næstformand (Leif Lahn Jensen):

Spørgeren.

Kl. 11:46

Mona Juul (KF):

Det er jo ikke nogen hemmelighed, at hvert parti selvfølgelig vil komme med hver deres bud. Nu er vi ovenikøbet kommet 86 mandater med det samme bud, så der er jo i hvert fald basis for at komme videre herfra.

Men det, vi er optaget af i Det Konservative Folkeparti, er jo også at bage samfundskagen større, sikre os så gode vilkår for erhvervslivet som muligt, og det noterer jeg mig også at der står en hel del om i regeringsgrundlaget. Der står f.eks., at man vil arbejde for gode vækst- og konkurrencevilkår for erhvervslivet. Det er rigtig dejligt, for det er jo også en måde at finansiere sundhed, infrastruktur, kultur, klima osv. på. Hvilke tanker ligger der dér, og kunne man forestille sig, at man både tilbageruller lagerbeskatningen på ejendomme og sørger for, at man forhøjer loftet over aktiesparekontoen? Jeg nåede det lige, ikke?

Kl. 11:47

Første næstformand (Leif Lahn Jensen):

Det gjorde du. Ordføreren.

Kl. 11:47

Monika Rubin (M):

Mange tak. Jamen som jeg også sagde tidligere heroppe på talerstolen, hæftede jeg mig ved, at der var en, der brugte ordet polykrise forleden – altså at lige nu står vi i en tid, hvor vi rent faktisk mangler finansiering til rigtig mange tiltag. Og der er det her med at øge arbejdsudbuddet ved at nedlægge en helligdag en finansieringsmodel, som vi egentlig står på mål for, og som er en politisk prioritering fra regeringens side. For det handler om, at vi skal bruge mange penge på rigtig mange ting.

Kl. 11:47

Første næstformand (Leif Lahn Jensen):

Så er det fru Victoria Velasquez.

Kl. 11:47

Victoria Velasquez (EL):

Tak for talen, og tillykke til ordføreren. Ordføreren sammenligner det at snuppe en forårsfridag med indførslen dankortet, og der mener jeg altså, at ordføreren ignorerer, at der med det politiske indgreb, som regeringen planlægger lige nu, er tale om at gå ind i løndannelsen og ind i overenskomsten. Det står også eksplicit i loven.

I talen, som jeg synes var god og fortjener den ros, den har fået, taler ordføreren om det at tage ansvar og indgå et kompromis. Men mange vil netop mene, at det er det, den danske model handler om – om at tage ansvar og om at indgå kompromisser; at det er en model, hvor arbejdsgiverne og lønmodtagerne mødes, anerkender, at der er interesseforskelle, og så lander et kompromis. Til den model er der også trepartsaftalerne, som også er omtalt i regeringsgrundlaget, og alligevel ser regeringen på det her område fuldstændig bort fra det. Man vil simpelt hen snuppe en forårsfridag og tromle det hen over befolkningen. Hvorfor er det, at ordføreren mener, det er useriøst at lytte til lønmodtagerne, når det netop i Danmark er en vigtig del, at man bliver inddraget i forhold til sine løn- og ansættelsesvilkår som lønmodtager? Hvorfor er det, at ordføreren modsætter sig, at vi får en folkeafstemning?

Kl. 11:49

Første næstformand (Leif Lahn Jensen):

Tak. Så er det ordføreren.

Kl. 11:49

Monika Rubin (M):

Mange tak for spørgsmålet, og tak for rosen af min tale. Det er jo sådan, at lige nu har vi en regering, som har et politisk flertal. Det vil sige, at der nok også kommer nogle andre forslag på et eller andet tidspunkt i den her regeringsperiode, som er upopulære, og som er en politisk prioritering. Hvis Danmarks befolkning skal til stemmeurnerne, hver evig eneste gang der kommer et upopulært forslag fra regeringen, er jeg egentlig bekymret for, hvad det er for et Danmark og hvad det er for et samfund, vi ender med at have. Jeg har ikke lyst til at bo i et Schweiz, hvor vi hele tiden skal til stemmeurnerne, for jeg tror ikke, at valgdeltagelsen vil være særlig høj, og hvad er det så for en lovgivning, vi ender med, fordi det er dem, der har lyst eller ekstra energi til at gå ned til stemmeurnerne, som rent faktisk ender med at bestemme, hvordan vores samfund ser ud? Så jeg håber virkelig ikke, at det her kommer til en folkeafstemning, for jeg synes, det vil være, ja, faktisk skadeligt for vores demokrati.

Kl. 11:50

Første næstformand (Leif Lahn Jensen):

Spørgeren.

Kl. 11:50

Victoria Velasquez (EL):

Skadeligt for vores demokrati? Nu gør ordføreren det igen og reducerer fuldstændig det, at man i Danmark som lønmodtager har indflydelse på sine løn- og arbejdsvilkår igennem overenskomstforhandlingerne; at man stemmer sine tillidsvalgte ind, og at de tillidsvalgte går ind og forhandler på ens vegne, og at det netop ikke er noget, vi stemmer om her i Folketinget. Så bliver jeg bare nødt til at forstå, hvad det er, der gør, at ordføreren på den måde negligerer den danske model og går ind og fuldstændig negligerer det her spørgsmål. Det drejer sig om løndannelsen. Det drejer sig om noget, hvor ens tillidsvalgte har fået forhandlet tillæg hjem, som man nu vil tage og give til arbejdsgiverne, altså at regeringen her går ind i overenskomsterne.

Kl. 11:50

Første næstformand (Leif Lahn Jensen):

Ordføreren.

Kl. 11:50

Monika Rubin (M):

Jeg synes, det er interessant at høre Enhedslisten tale om, at man går ind og blander sig i lønforholdene, når jeg ikke har lavet andet end at høre Enhedslisten under hele valgkampen tale om, at bestemte faggrupper skal have mere i løn. Lige nu venter vi på en robusthedskommission, som kommer til at kigge på det her, og på en lønstrukturkommission. Men Enhedslisten har, indtil nu i hvert fald, virkelig turneret med, at der var bestemte faggrupper, der skulle have mere i løn. Så jeg ved ikke helt, hvem det er, der blander sig i lønforhold.

Kl. 11:51

Første næstformand (Leif Lahn Jensen):

Vi når desværre ikke flere spørgsmål, så tusind tak til fru Monika Rubin. Og så vil jeg sige til jer, at vi inden pausen lige når at høre talen fra fru Pia Olsen Dyhr fra Socialistisk Folkeparti.

Kl. 11:51

(Ordfører)

Pia Olsen Dyhr (SF):

For knap en uge siden sad jeg og alle de andre partiformænd fra partierne bag det nationale kompromis om dansk forsvars- og sikkerhedspolitik til møde hos vicestatsministeren. Her blev vi præsenteret for regeringens forslag, men med en melding om, at det også var en mulighed at kigge på en anden form for finansiering. På Ritzau kunne jeg så få timer senere læse, at det var take it or leave it: Enten accepterer vi regeringens finansiering til en fremrykning af forsvarsinvesteringerne, eller også kommer vi ikke med i forhandlingerne om et nyt forsvarsforlig. Og vi skulle svare inden for 7 dage. Så er det, jeg må spørge mig selv: Hvad er vigtigst for den her nye regering – et politisk bredt forankret flertal, som sammen finder varige svar på finansieringen og skaber ro og perspektiv for dansk forsvar og for Danmarks sikkerhed, eller at det pinedød skal ske med afskaffelse af store bededag som eneste mulige finansieringskilde, for ellers er det ud af forhandlingslokalet?

Da jeg så hørte statsministerens redegørelse forleden – og tusind tak for den – blev store bededag ikke nævnt med et ord. Tværtimod appellerede statsministeren til et bredt samarbejde. Jeg tror, ordene lød sådan her: Jeg vil gerne invitere alle Folketingets partier ind i det samarbejde. Så hvad gælder? Er det vicestatsministerens ultimative krav eller statsministerens appel om bredde i de politiske løsninger? Jeg synes heldigvis, debatten i dag tyder på, at vi går i retning af statsministerens appel. Lad mig bare slå fast, at jeg sådan set forventer, at statsministeren både kan og vil bekræfte, at det ikke er sådan, at SF ikke er parat til at tage ansvar. Det er ikke sådan, at SF ikke gerne har villet være med til at finde finansiering, også når det har gjort ondt og har været svært, men vi vil ikke have armen vredet rundt, og forhandlinger om finansiering og politisk konkret indhold må og skal følges ad.

Jeg vil gerne dvæle lidt ved vores Folketing, ved et vigtigt aspekt af den danske form for parlamentarisme og vores aftalepraksis os imellem her på Christiansborg, ved vores brede aftalesystem, hvor der laves aftaler mellem arbejdsmarkedets parter og i trepartsforhandlinger med politikere. Det er et system, hvor der år efter år, fra sag til sag og i vækst og fremgang og i modgang og kriser er blevet lavet aftaler og indgået forlig igen og igen i årtier, og hvor politikere og tillidsvalgte har siddet om et bord, set hinanden i øjnene og indgået aftaler baseret på tillid til hinanden, i respekt for uenighederne, i respekt for varetagelse af forskellige interesser, men også båret af viljen til at finde fælles løsninger i bæredygtige kompromiser.

Det er mindre end et år siden, Socialdemokratiet, Venstre, SF, Konservative og De Radikale i kølvandet på Ruslands angreb på Ukraine lavede en aftale, og nu stilles tre af de fem partier bag aftalen, der er mindre end 11 måneder gammel, i lighed med de øvrige partier i oppositionen over for et ultimativt krav. Er det den parlamentariske praksis, vi skal have fremover? Jeg ved godt, at vi har fået en flertalsregering. Jeg ved godt, at statsministeren sammen med udenrigsministeren og vicestatsministeren har muligheden for at afskaffe store bededag og muligheden for også at knytte dette op på en adgangsbillet til forhandlingerne om forsvarsforliget, men det er ikke godt for Danmark, og det er ikke godt for dansk forsvar. Det er ikke godt, når det handler om signalet til vores allierede, at forsvaret kan blive en stridsplads på et grundlag, der dybest set ikke handler om selve forsvaret.

Statsministerens redegørelse forleden minder lidt om et pansret køretøj, der skal sno sig gennem en mineret kløft, men det groteske er, at det er føreren af vognen, der selv har mineret vejen. Der var ikke et ord om store bededag, men en appel om det brede samarbejde. Hvad mener regeringen egentlig? Jeg håber og forventer stadig væk, at vi kan finde en løsning. Vi kender regeringsgrundlaget, vi har hørt nytårstalen, og vi har hørt redegørelsen i tirsdags, men mere end noget andet er min forventning blevet bekræftet i forhold til én ting: En regering over midten er ikke svaret på noget som helst; en regering over midten har ikke en særlig given eller iboende kraft eller privilegeret indsigt, dynamik eller handlekraft, som ikke også andre regeringer kunne have haft – måske endda tværtimod.

Jeg sidder ikke med en forvisning om, at her er beslutnings- og handlekraften så uafviselig stor, at vi får de store og nødvendige løsninger, der matcher de enorme problemer, vi står med. Tværtimod ser jeg en regering, der har lagt vejsidebomber ud for sig selv og sin vej igennem Folketingssalen, og som sin første gerning har sået tvivl om, hvordan vi samarbejder i Folketinget, og som midt i en overenskomstforhandling har lagt sig ud med hele fagbevægelsen og med danskerne.

Kl. 11:56

Kan vi stole på de aftaler, vi har indgået med hinanden – også aftaler, som kun er 11 måneder gamle, og hvor blækket knap er tørt? Vi er jo enige om den sikkerhedspolitiske udfordring. Det er en enighed, der i øvrigt samler en meget, meget bred del af Folketinget, og som er historisk bred. Og så er løsningen på at skaffe finansiering inddragelsen af en helligdag, hvilket gøres til et kardinalpunkt, mens man godt kan finde penge til skattelettelser – skattelettelser til dem, der i forvejen har mest. Så er det, jeg tænker: Er det virkelig det? Er det ved at veksle en helligdag til skattelettelser, at lige netop en bred regering hen over midten skulle være svaret på Danmarks bønner?

Jeg tror, de fleste af os her i salen husker en seance, hvor statsministeren sad på sin plads hernede og pludselig råbte: What! Når jeg ser på den brede regerings svar på samfundets klimaproblemer eller finansieringen af forsvarets ubestridte behov, har jeg virkelig lyst til at udbryde: Really! Jeg vil gerne sige, at der selvfølgelig er rigtige og også vigtige ambitioner i regeringsgrundlaget, som jeg håber vi kan finde gode løsninger om sammen, men med regeringens første uger bliver det springende punkt jo ordet sammen. I stedet for de store visioner præsenterer regeringen de lunkne kompromiser. Der er ikke noget visionært i at kræve, at flertallet af danskerne skal arbejde mere, eller at de rigeste skal betale lidt mindre i skat. Det er jo den slags løsninger, der har udhulet det sociale sikkerhedsnet de seneste 20 år.

Jeg er ikke kyniker. Jeg tror grundlæggende på politik. Politik er konkret. Mange taler i den her tid med rette om Glenn Bechs og Édouard Louis' værker, som netop viser, at politik altid er konkret for dem, der har allermindst. Det kan godt være, at Danmark på et excelark bliver stærkere af, at vi sløjfer en helligdag eller forringer retten til at trække sig værdigt tilbage, men for de nedslidte, for de stressede og for dem, der arbejder på skiftehold og har skæve vagter, er politikken anderledes kropslig. Jeg tror på, at der er brug for politik til at løse vores tids helt store kriser. Det kræver, at vi ikke bare stiller diagnoserne, men også tør prioritere den nødvendige medicin.

Lad os tage det opgør med børn og unges mistrivsel for vores fælles fremtids skyld. Lad os gøre det rigtige og nødvendige for vores klima for vores alle sammens fremtids skyld. Lad os gøre det nødvendige og det, som vi godt ved er rigtigt, for vores drikkevand, og som vi var enige med Socialdemokratiet om så sent som i valgkampen, så vi ikke efterlader regningen og problemerne til de kommende generationer. Når vi nu bredt er enige om, at vores forsvar og sikkerhed skal styrkes, og at det vil kræve ofre, så lad os gøre det ordentligt og uden fikumdik med finansieringen. Når nu vores sundhedsvæsen og store dele af velfærden er under pres, så lad os droppe skattelettelserne i milliardklassen til dem, der i forvejen har mest, og lad os investere i velfærd og uddannelse til de mange i stedet for. Lad os bygge videre på det fineste i det danske folkestyre: samarbejdet, respekten for aftaler, evnen og viljen til kompromiset og de brede løsninger til gavn for Danmark. Tak for ordet.

Så vil jeg gerne læse et forslag til vedtagelse op på vegne af partierne SF, Liberal Alliance, Danmarksdemokraterne, Det Konservative Folkeparti, Enhedslisten, Radikale Venstre, Dansk Folkeparti, Nye Borgerlige, Alternativet og Mette Thiesen (UFG):

Forslag til vedtagelse

»Alle ni partier i Folketinget uden for regering og på tværs af fløjene konstaterer, at en regering, der kom til verden på løfter om et bredt samarbejde hen over midten, indleder sin praksis med det stik modsatte.

Partierne finder regeringens trusler om at lade accepten af afskaffelsen af store bededag være en betingelse for deltagelse i forsvarsforligsforhandlingerne både urimelig og uklog, ligesom de samlet protesterer over regeringens beslutning om at lade finansieringen af fremrykkede forsvarsinvesteringer blive forhandlet helt uafhængigt af det kommende forsvarsforligs indhold.

De ni partier konstaterer, at den alvorlige sikkerhedspolitiske situation, ikke mindst i lyset af Ruslands aggressioner, kræver den allerhøjeste bevågenhed og kalder på den allerstørste alvor.

Partierne konstaterer derfor også, at den nye danske regering er kommet ualmindelig uheldigt fra start ved at tage den alvorlige forsvars- og sikkerhedspolitiske situation som gidsel inden forsvarsforhandlingerne, og de appellerer til regeringen om at indlede forhandlingerne på et seriøst grundlag.«

(Forslag til vedtagelse nr. V 2).

Kl. 12:01

Første næstformand (Leif Lahn Jensen):

Tak for det, og forslaget til vedtagelse indgår selvfølgelig i de videre forhandlinger.

Så siger jeg tak til ordføreren, og så starter mødet igen kl. 13.00, hvor der er mulighed for at stille spørgsmål til ordføreren.

Mødet er udsat. (Kl. 12:01).

Kl. 13:00

Forhandling

Anden næstformand (Jeppe Søe):

Velkommen tilbage fra frokost. Mødet er genoptaget.

Vi nåede til fru Pia Olsen Dyhr, som har holdt sin ordførertale, og dermed er vi nået til de korte bemærkninger. Den første korte bemærkning kommer fra hr. Christian Rabjerg Madsen. Værsgo.

Kl. 13:00

Christian Rabjerg Madsen (S):

Tak for det, og tak til fru Pia Olsen Dyhr for en rigtig god ordførertale. Noget af det, som jeg i al beskedenhed brugte lidt kræfter på, og som jeg ved SF også tidligere har brugt ganske mange kræfter på, er diskussionen om de 45.000 unge mennesker, som står uden for fællesskabet, og som ikke har noget at stå op til, når vækkeuret ringer. Måske ringer vækkeuret slet ikke, men gør det det, har de hverken arbejde eller uddannelse at stå op til. Jeg tror, at vi der har et strukturelt problem, som vi er enige om er meget alvorligt, og som vi skal finde løsninger på, og derfor vil jeg selvfølgelig gerne høre SF, om ordføreren er enig med Socialdemokratiet i, at det er et stort problem, og selvfølgelig også, om vi kan komme nærmere nogle bud på, hvordan vi kan få løst et af de problemer, som jeg opfatter som et af de tungeste og mest strukturelle i vores samfund. Tak.

Kl. 13:01

Anden næstformand (Jeppe Søe):

Ordføreren.

Kl. 13:01

Pia Olsen Dyhr (SF):

Jeg er meget enig med både ordføreren, men også med Socialdemokratiet og statsministeren i, at det er et af de helt store problemer, vi står med, altså at vi i virkeligheden kan have unge, der går ud af folkeskolen, som ikke har lært at læse og regne, fordi de ikke har følt, at folkeskolen har inkluderet dem. Derfor bliver vi nødt til at kigge på folkeskolen og kigge på, om vi kan få praktiske fag, så man får nogle af de andre færdigheder, der følger i kølvandet på det. Ofte lærer man jo matematik, når man skal lave andre opgaver – det kan være sløjdopgaver, eller det kan være håndarbejdsopgaver – og vi kan ikke svigte de mange unge, der går ud af vores folkeskole og ikke får noget med sig i bagagen senere hen. Der er vi villige til at kigge på forskellige løsninger. Det er både at kigge på praktiske fag i folkeskolen, men det kan også være noget af det, som jeg ved Socialdemokratiets borgmester i Faaborg-Midtfyn Kommune har gjort med at integrere det i folkeskolen hele tiden, altså det med, at de unge skal ud, bl.a. i praktik ude i erhvervslivet. Jeg tror, at det der med den tættere sammenkobling bliver helt afgørende for, at vi får løst det problem, for vi har ikke gjort det. Og det er jo ikke første gang, vi siger vi skal løse det her problem; det er også et problem, som har været der i tidligere tider. Alle siger, de vil løse det, og jeg håber, at vi kan være med til at løse det.

Kl. 13:02

Anden næstformand (Jeppe Søe):

Spørgeren.

Kl. 13:02

Christian Rabjerg Madsen (S):

Tusind tak for svaret. Jeg synes, det var godt. Jeg er helt enig i, at der jo er en diskussion her, som handler om, om det er et spørgsmål om flere sløjdtimer, eller om det er et spørgsmål om, at det praktiske i højere grad skal integreres i eksisterende timer – noget af det, som vores borgmester, men som også undervisningsministeren har udtalt sig om. Det virker, som om der er en lige linje fra de tanker, der bliver gjort hos regeringen, og til svaret her. Det er rigtig positivt.

I regeringsgrundlaget har vi også nedsat en permanent trepartsinstitution, som også skal kigge på den her problemstilling med de 45.000 unge mennesker. Har SF et bud på, hvordan en permanent trepartsinstitution kan bruges i forhold til også at løse det her problem, som vi taler om? Tak.

Kl. 13:03

Anden næstformand (Jeppe Søe):

Ordføreren.

Kl. 13:03

Pia Olsen Dyhr (SF):

Jeg synes generelt, det er en god idé at bruge trepartsinstitutionen. Vi har kunnet se, at det tidligere er lykkedes at løse store problemer, og det er oplagt i den her sammenhæng. Det var også oplagt, da vi havde corona i Danmark, hvor arbejdsmarkedets parter i den grad tog ansvar for at løse de store problemer. Jeg tror, at noget af grunden til, at Danmark kom så godt igennem coronakrisen, også var, at arbejdsmarkedets parter i den grad tog ansvar, selvfølgelig også regeringen, men at de gik ind og så på, hvordan det her med lønkompensation og andet kunne løses, så virksomhederne kunne fastholde deres medarbejdere. Jeg tror, det er det samme, vi er nødt til at gøre her, for det er jo dem, der kommer til at mangle de hænder efterfølgende. Så vi er nødt til at vide, hvad det er for kompetencer, der skal til, og hvordan vi kan tænke anderledes. Jeg tror faktisk, at undervisningsministeren er den helt rigtige at sætte i spidsen for det.

Kl. 13:03

Anden næstformand (Jeppe Søe):

Tak for det. Næste spørger er hr. Morten Dahlin.

Kl. 13:03

Morten Dahlin (V):

Tak for det, og tak til SF's ordfører for talen. Jeg kunne godt tænke mig at komme et spadestik dybere ned i den diskussion om den alternative finansiering, som SF jo har lagt frem i forhold til forsvarsforliget. Her skal der tages nogle penge fra erhvervsstøtteordningerne. Det er der jo mange, inklusive mit eget parti, der har haft og har ambitioner om, og det er meget let på overskriftsniveau, men ofte lidt sværere, når man dykker mere ned i materien.

Derfor har jeg egentlig et ganske konkret og forholdsvis kort spørgsmål til fru Pia Olsen Dyhr. I erhvervsstøtteordningerne er 12 af milliarderne bundet op på grønne tiltag, der skal fremme den grønne omstilling. Det er sådan noget som tilskud til udrulning af fjernvarme og udskiftning af de gamle oliefyr og gasfyr. Er de 12 mia. kr. fredet, eller ser SF, at man godt kan gå ind og gøre et indhug i de penge, der sådan set skal hjælpe med den grønne omstilling og løse vores klimaudfordringer?

Kl. 13:04

Anden næstformand (Jeppe Søe):

Ordføreren.

Kl. 13:04

Pia Olsen Dyhr (SF):

Jeg synes, det er så dejligt, at Venstre er blevet et grønt parti og også er optaget af de udfordringer, vi har på den grønne dagsorden – så tak for det. Og jeg vil også gerne byde hr. Morten Dahlin velkommen som politisk ordfører. Det fik jeg ikke gjort tidligere. Det er en fornøjelse at samarbejde.

Jeg er sådan set forholdsvis udogmatisk i forhold til at kigge på erhvervsstøtteordninger, og jeg har også lagt mærke til, at man i regeringen er forholdsvis udogmatisk i sit syn på erhvervsstøtteordninger. Regeringen lægger jo selv op til at sanere i erhvervsstøtteordningerne, og det, vi ni partier i virkeligheden gør, er, at vi siger: Vi kan gøre en lille smule mere. Vi putter lidt mere ind i forhold til at kigge på de erhvervsstøtteordninger, hvor der kan være elementer, der skal falde ud. Det er jo ikke nyt. Jeg tror, at Socialdemokratiet havde det med i deres udspil under valgkampen. Jeg ved, at det også har været en del af diskussionen i forbindelse med regeringsforhandlingerne, jeg deltog jo selv i diskussionen, så det er ikke nogen ny øvelse, og jeg tror godt, det kan lade sig gøre. Jeg siger ikke, det bliver nemt, det bliver faktisk svært, men det giver rigtig god mening at kigge på de 42 mia. kr., vi i dag bruger på erhvervsstøtte, for at se på, om vi ikke kan finde nogle af pengene der.

Kl. 13:05

Anden næstformand (Jeppe Søe):

Spørgeren.

Kl. 13:05

Morten Dahlin (V):

Tak for det. Den helt store forskel er jo, at regeringen har en politik om, at det ikke skal være dyrere at drive virksomhed, og derfor vil vi gerne sanere erhvervsstøtteordningen og så sende pengene tilbage til erhvervet på en klogere og smartere måde, som understøtter vækst og udvikling for vores dygtige virksomheder. Og bare så jeg forstår SF rigtigt: SF er klar til at tage nogle af de midler i erhvervsstøtteordningen, der eksempelvis går til at støtte udrulning af fjernvarme, og som går til at få udskiftet skadelige olie- og gasfyr med en mere grøn opvarmningsform. Forstår jeg det rigtigt, at det er SF klar til, eller vil man frede midlerne til grøn omstilling og forbedring af klimaet?

Kl. 13:06

Anden næstformand (Jeppe Søe):

Ordføreren.

Kl. 13:06

Pia Olsen Dyhr (SF):

Jeg tror, det ville være en rigtig dårlig idé i en tid, hvor vi skal gøre os uafhængige af gas fra Rusland, decideret at sige, at vi skærer ned på udrulningen af fjernvarme. Det er sådan set heller ikke en del af erhvervsstøtteordningerne, som det er i dag. Det er en del af energiaftalen, men hvis det så tæller med i erhvervsstøtteordningerne – jeg kan se, at Venstres ordfører sidder og ryster på hovedet, fred være med det – så vil jeg sige, at det da ville være en vanvittig dårlig idé. Vi har brug for at gøre os uafhængige af Rusland. Men det er jo derfor, man skal kigge de 42 mia. kr. igennem. Det behøver jo ikke lige præcis være der, hvor det giver allermest mening, at man skal droppe erhvervsstøtten. Jeg tænker, at det skal være de steder, hvor vi synes, det er en dårlig idé.

Kl. 13:06

Anden næstformand (Jeppe Søe):

Tak. Den næste spørger er fru Monika Rubin.

Kl. 13:06

Monika Rubin (M):

Tak for ordet. I 2010 foreslog SF og fru Pia Olsen Dyhr, at danskerne skulle arbejde 12 minutter mere om dagen – det svarer til ca. 50 timer mere om året – og det skulle de, fordi Danmark stod midt i en økonomisk krise, og fru Pia Olsen Dyhr kaldte dengang forslaget for en fair løsning.

I dag står vi i en anden krise. Der er krig i Europa, og nu vil SF ikke være med til, at danskerne skal arbejde blot 7 timer mere om året. Hvad er forskellen på 7 timer og 50 timer? Umiddelbart tænker jeg da, at 7 timer er mindre, så jeg forstår ikke helt modstanden mod forslaget. Vil fru Pia Olsen Dyhr uddybe?

Kl. 13:07

Anden næstformand (Jeppe Søe):

Ordføreren.

Kl. 13:07

Pia Olsen Dyhr (SF):

Forskellen er dansk økonomi. Dansk økonomi var på det tidspunkt, i 2010, på vej ud af en krise og stod virkelig i vanskeligheder, ikke mindst fordi man havde haft et borgerligt styre i rigtig mange år, som egentlig ikke havde sat gang i dansk økonomi, som der var brug for. Det, vi så oplever nu, er jo, at dansk økonomi faktisk grundlæggende har det godt. Jeg hører løbende, hvordan vismændene vurderer dansk økonomi, og der lyder jo mange positive toner fra overvismanden om dansk økonomi, så jeg synes jo ikke, at det er det, der er pointen.

Men jeg tror, vi skal gå et skridt videre, for hvis man skal afskaffe en helligdag eller en fridag eller noget andet, hvordan kan det så være, at man i modsætning til det, man f.eks. gør i forhold til de praktiske fag i folkeskolen, hvor man vil nedsætte en trepart, ikke har valgt at bruge den samme model og derved også åbne op – som jo er noget af det, Moderaterne gerne vil have – og involvere folk og arbejdsmarkedets parter? Så kan vi begynde at diskutere det. Det var faktisk det, vi gjorde i 2010, i modsætning til det, der sker lige nu.

Kl. 13:08

Anden næstformand (Jeppe Søe):

Så er det spørgeren.

Kl. 13:08

Monika Rubin (M):

Mange tak. Hvis jeg forstår det, fru Pia Olsen Dyhr siger, rigtigt, så betyder det, at SF egentlig også kunne stå bag forslaget om de 7 timer, for man har jo tidligere ment, at danskerne skulle arbejde 50 timer mere. Vi står i en inflationskrise, vi står i en sundhedskrise, og vi står i en klimakrise – vi mangler pengene. Så vil fru Pia Olsen Dyhr og SF umiddelbart være med til at finde 7 timer mere om året ved f.eks. at afskaffe store bededag?

Kl. 13:09

Anden næstformand (Jeppe Søe):

Ordføreren.

Kl. 13:09

Pia Olsen Dyhr (SF):

Nej, SF kommer til at stemme imod at afskaffe store bededag. Det er der mange grunde til, men en af grundene er jo også, at man kunne have indkaldt til trepartsforhandlinger og spurgt arbejdsmarkedets parter, om vi skulle kigge på, hvordan vi kunne skabe mere beskæftigelse.

Jeg tænkte, da fru Monika Rubin gik på talerstolen, at hun sagde en virkelig god ting, som jeg bed meget mærke i, nemlig at noget af det, vi mangler, er velkvalificeret arbejdskraft – ikke bare arbejdskraft, men velkvalificeret arbejdskraft. Det er jo det, arbejdsmarkedets parter efterlyser. Noget af det, overvismanden har sagt igen og igen, er, at det ikke bare er arbejdsudbuddet, vi taler om, men velkvalificeret arbejdskraft, og derfor er det nogle andre greb, vi skal benytte os af, som f.eks. at få deltidsansatte op på fuld tid, som Venstre eksempelvis foreslog i valgkampen

Kl. 13:09

Anden næstformand (Jeppe Søe):

Tak. Næste spørger er fru Inger Støjberg.

Kl. 13:09

Inger Støjberg (DD):

Tak for det. Nu sagde fru Pia Olsen Dyhr i en tidligere kort bemærkning, at hun havde en lille rød bog, hvor der stod nogle ting i fra forhandlingerne om det nationale kompromis. Jeg tror egentlig aldrig før, jeg har taget mig selv i at tænke: Gud, hvor kunne jeg egentlig godt tænke mig at vide, hvad der står i en lille rød bog. Men det er lige før, jeg er ved at være der nu. For det, ordføreren også noget mere alvorligt siger, er, at vi jo har været igennem en valgkamp, hvor vi har diskuteret det nationale kompromis, og hvor det har været nævnt rigtig mange gange. Jeg hørte ikke i valgkampen, at udenrigsministeren nævnte, at det nationale kompromis var underfinansieret. Det forstår jeg næsten at fru Pia Olsen Dyhr heller ikke hørte et kvæk om i valgkampen.

Kl. 13:10

Anden næstformand (Jeppe Søe):

Ordføreren.

Kl. 13:10

Pia Olsen Dyhr (SF):

Nej, jeg har ikke hørt det på noget tidspunkt. Det er jo rigtigt, at vi forventer, at der skal være et strukturelt underskud. Det var en del af aftalen. Nu skal jeg jo ikke røbe, hvad der står i min lille røde bog. Den er faktisk heller ikke lille, den er faktisk rigtig stor. Men jeg skriver alt ned, når jeg deltager i forhandlinger. Det gør jeg med vilje, fordi jeg godt ved, at hukommelsen kan svigte efterfølgende, og at folk, der så husker tilbage, måske ikke er så præcise i forhold til det, de husker, og så er det meget nyttigt. Jeg noterede mig også, at den tidligere sundhedsminister bl.a. har haft sådan en rød bog med til noget omkring corona, så det kan være en god ting at have som politiker.

Når jeg siger det, er det, fordi finansieringen, da vi lavede aftalen om det nationale kompromis, som var så vigtig for SF – vi gik jo på kompromis, vi gik ind i et svært rum og fandt nogle løsninger – var en af de største diskussioner. Den tog lang tid. Vi blev enige med hinanden om, at vi kunne leve med et strukturelt underskud på 0,5 pct. frem til 2030, og det var en god finansiering – og her citerer jeg faktisk hr. Jakob Ellemann-Jensen fra det pressemøde, vi holdt efterfølgende, hvor han netop understregede, at det var en god finansieringskilde.

Kl. 13:11

Anden næstformand (Jeppe Søe):

Spørgeren.

Kl. 13:11

Inger Støjberg (DD):

Jamen jeg kender alt til at skrive ting ned i bøger. Min er bare en lille sort bog i stedet for. Det skal man ikke lægge noget i ud over det.

Men når det er sagt, deler jeg sådan set bare fru Pia Olsen Dyhrs undren over udenrigsministerens udtalelser her på det seneste. For jeg hørte det heller ikke i valgkampen, vil jeg blot lige sige, og har heller ikke hørt noget om det på noget som helst tidspunkt. Men Danmarksdemokraterne deltog jo af gode grunde ikke i det nationale kompromis, i og med at det var, før vi for alvor var her i Folketinget. Men jeg vil blot sige, at jeg til fulde deler fru Pia Olsen Dyhrs undren over udenrigsministerens ageren i den her sag.

Kl. 13:12

Anden næstformand (Jeppe Søe):

Tak for det. Ordføreren.

Kl. 13:12

Pia Olsen Dyhr (SF):

For mig er det jo vigtigt, når vi har aftaler med hinanden, at vi holder aftalerne. Jeg tror næsten, det er noget af det allervigtigste. Der var nogle, der sagde til mig før: Du var godt nok vred i din tale. Men det er, fordi jeg virkelig holder aftaler. Når man indgår kompromiser, er det jo ikke for sjov. Så er det jo ikke noget, man forventer en uge eller et år efter lige pludselig bliver ændret grundlæggende. For man har kigget hinanden i øjnene, man har lagt noget sjæl på bordet, hvilket jo også betød, at danskerne faktisk stemte ja til en afskaffelse af forsvarsforbeholdet efterfølgende – noget, jeg mener at SF bl.a. har en del af æren for. Derfor synes jeg jo også, det er vigtigt at holde fast i.

Kl. 13:13

Anden næstformand (Jeppe Søe):

Næste spørger er fru Katrine Daugaard.

Kl. 13:13

Katrine Daugaard (LA):

SF er børnenes stemme. Det hævder formand fru Pia Olsen Dyhr i hvert fald ved enhver given lejlighed. Men børnenes stemme forstummer pludselig, når det handler om, at partiets egen borgmester svigter børnene på det groveste. I et år har 24syv afdækket alvorlige lovbrud og fejl i sager om tvangsanbragte børn i Langeland Kommune, som er ledet af SF's borgmester, Tonni Hansen. Lige så længe har SF nægtet at udtale sig om deres borgmesters svigt, fordi deres kommunalpolitikere er politikere »i egen ret«.

Men her står jeg med et screenshot fra en SF-kampagne i 2022. Det er børnenes Batman hr. Jacob Mark, som står side om side med Tonni Hansen, som Jacob Mark kalder »børnenes stemme i Langeland Kommune«. Jeg har også et screenshot af fru Pia Olsen Dyhrs facebookside fra juni 2021, og her deklarerer formanden stolt, at Tonni Hansen er »hele Langelands borgmester«. Ledelsen i partiet for børnenes stemme vil tilsyneladende gerne udtale sig om deres borgmester, når det er i kampagner og på Facebook, hvor man kan undgå kritiske spørgsmål.

Kl. 13:14

Anden næstformand (Jeppe Søe):

Tak, du har muligheden igen. Jeg vil lige sige, at det ikke hedder et screenshot her i Folketingssalen. Det hedder et skærmbillede. (Katrine Daugaard (LA): Undskyld!).

Så går vi over til ordføreren.

Kl. 13:14

Pia Olsen Dyhr (SF):

Tak. Ja, Tonni Hansen er SF's borgmester på Langeland. Jeg synes, Tonni Hansen gør det rigtig godt. Der har været nogle udfordringer med nogle børnesager, som også efterfølgende er blevet anket, hvor Langeland Kommune jo så har fået medhold i nogle af sagerne, og jeg tror, der er en enkelt sag, hvor børnene har fået medhold.

Jeg synes, det er vigtigt, at vi sørger for børnene, og at børn har ordentlige forhold, og jeg håber, at vi alle sammen vil stå på børnenes side. Men det er jo også sådan, at der kan ske fejl ude i kommunerne, og det skal selvfølgelig også ordnes efterfølgende. Det er også sket i den her sag, og det er jo derfor, vi bl.a. har ankenævnet.

Kl. 13:15

Anden næstformand (Jeppe Søe):

Spørgeren.

Kl. 13:15

Katrine Daugaard (LA):

Men hvorfor vil fru Pia Olsen Dyhr og SF i det hele taget ikke udtale sig til pressen om de åbenlyse svigt, som sker over for Langelands børn, og det, at det er jeres borgmester, som er øverst ansvarlig herfor? I taler også utrolig meget om handicappede osv. Flere af de her børn er først nu under udredning for bl.a. autisme. Vi ved, at tre gange så mange børn tvangsanbringes fejlagtigt, fordi de ikke bliver udredt ordentligt, og det er jo også det, der er problemet i en lang række af de her sager. Hvordan forholder du dig til det?

Kl. 13:15

Anden næstformand (Jeppe Søe):

Tak. Ordføreren.

Kl. 13:15

Pia Olsen Dyhr (SF):

Jeg kan forstå, at det, ordføreren spørger mig om, er, hvorfor SF ikke vil udtale sig til pressen. Men SF har jo udtalt sig. Tonni Hansen, som er borgmester på Langeland, har udtalt sig i sagen, og det er jo selvfølgelig også hans ansvar som borgmester på området. Det synes jeg faktisk også han har valgt at tage meget alvorligt.

Kl. 13:16

Anden næstformand (Jeppe Søe):

Næste spørger er hr. Søren Pape Poulsen.

Kl. 13:16

Søren Pape Poulsen (KF):

Tak for det, og tak for talen. Jeg vil også spørge lidt ind til det nationale kompromis, for det foresvæver mig lidt, at de fleste af dem, der kommenterer det nationale kompromis i øjeblikket, ikke sad i rummet. Det er utroligt, hvad vi åbenbart har talt om. Og i forhold til den der notesbog, som fru Pia Olsen Dyhr har, kunne jeg godt tænke mig at sammenligne notater, især fordi jeg ved, at fru Pia Olsen Dyhrs notatsamling er noget mere organiseret og struktureret end min.

Jeg kunne egentlig godt tænke mig at spørge om noget. For én ting er finansieringen, og der kan jeg se, at der i hvert fald er to holdninger hos de partier, der har siddet i rummet. Hvad tænker SF om aftalens karakter? For det er jo egentlig helt vildt, at vi har de her diskussioner. Altså, enten har vi en aftale, eller også har vi ikke. Hvordan er aftalens karakter? Hvordan skal det her nationale kompromis forstås, i forhold til hvordan SF ser på det, i forhold til andre aftaler, forlig, kompromiser, og hvor det står henne? For jeg er blevet meget i tvivl om, hvad det egentlig er for noget, vi har lavet.

Kl. 13:17

Anden næstformand (Jeppe Søe):

Ordføreren.

Kl. 13:17

Pia Olsen Dyhr (SF):

Det fineste, man overhovedet kan lave på Christiansborg, er vel et nationalt kompromis. Det er kun lavet en gang før, og det var tilbage i 1992. Der var SF også med, det var Det Konservative Folkeparti også, og der lavede vi jo en aftale om dansk europapolitik, efter at danskerne havde stemt nej til Maastricht, og vi lavede de fire forbehold. I dén politiske aftale står de fire forbehold, og at man kun kan afskaffe dem ved folkeafstemning i Danmark. Det fik SF meget røg for dengang, bl.a. af vores venner til venstre for os, som sagde, at ja, ja, men så kan Folketinget jo altid bare beslutte noget andet. Det har man ikke gjort. Man har ikke afskaffet de fire forbehold, uden at det skulle til folkeafstemning i Danmark, fordi man har respekteret en politisk aftale, selv om den jo ikke er forligsbelagt. Det er det, der er meget tankevækkende, og det mener jeg jo er præcis det samme, der gør sig gældende med det her nationale kompromis, vi lavede sidste år, altså at det har lige så fin en karakter. Og det er jo derfor, jeg er sådan lidt skrap i tonefaldet i øjeblikket, hvis man bare tror, man kan skrotte det efter 11 måneder. Jeg hører nu også, at der er kommet mere alvor ind i tonen. Det håber jeg så også gør sig gældende.

Kl. 13:18

Anden næstformand (Jeppe Søe):

Spørgeren.

Kl. 13:18

Søren Pape Poulsen (KF):

Jeg er meget enig, og så er vi da i hvert fald to, der ser det sådan. Mon ikke også vi er flere?

Så kunne jeg egentlig også godt tænke mig at få bekræftet noget. Min forståelse var, at hvis der sker ændringer i finansieringen eller i økonomien, skulle parterne indkaldes og mødes. Og der var også den forståelse, at de partier, der indgår i det nationale kompromis, jo ikke kunne garanteres, at de skulle indgå et forsvarsforlig, men det var i hvert fald forståelsen, at det skulle man prøve at søge. Der var ikke nogen pistoler for panden i det forum, men det er der kommet nu.

Kl. 13:19

Anden næstformand (Jeppe Søe):

Ordføreren.

Kl. 13:19

Pia Olsen Dyhr (SF):

Det er klart min opfattelse, at dem, der sad ved bordet, også kiggede hinanden i øjnene, i forhold til at det var dér, forsvarsforliget startede. Forudsætningen for det er de 2 pct, som vi er blevet enige om. Jeg vil sige, at det ikke var en nem opgave i mit parti, men vi kunne godt se alvoren, set i lyset af hvad der sker i Rusland, men også i Kina i øjeblikket, og at forsvarsbudgettet skal øges. Forudsætningen for os var så også, at vi kunne finde en økonomi, hvor vi kunne se hinanden i øjnene. Og jeg vil afsløre en hemmelighed, og det er, at SF faktisk foreslog, at man kunne indføre en fredsskat. Jeg vil også afsløre en anden hemmelighed – jeg håber ikke, hr. Søren Pape Poulsen bliver sur på mig – og det er, at det var De Konservative i hvert fald ikke enige i. Så måtte vi finde en anden model. Og derfor vil jeg sige, at det var kompromisets kunst.

Kl. 13:19

Anden næstformand (Jeppe Søe):

Tak. Næste spørger er hr. Søren Egge Rasmussen.

Kl. 13:19

Søren Egge Rasmussen (EL):

Tak. Det lover jo godt, når Enhedslisten lige er blevet kaldt SF's venner. Grundlovens § 42 sikrer jo, at 60 folketingsmedlemmer kan sikre en folkeafstemning, aktuelt om afskaffelse af store bededag, hvis det lovforslag bliver vedtaget. Og min opgave i dag er så at forsøge at få SF med på 60-personersholdet, og det kan jo måske være en lidt svær opgave. Derfor er jeg glad for, at jeg i går på banegården mødte et tidligere SF-folketingsmedlem, som jo lige gjorde opmærksom på, at hvis der er 60 underskrifter, kan flertallet i Folketinget inden for 5 dage efter lovforslagets vedtagelse beslutte, at lovforslaget bortfalder. Og på den måde er det jo ikke et mindretal i Folketinget, der dikterer, at der skal være en folkeafstemning. Men det ligger jo et vist pres på en regering og giver mulighed for, at et mindretal i Folketinget, som måske er et flertal i befolkningen, kan komme frem til, at et lovforslag bortfalder, efter det er vedtaget. Hvad skal der til, for at SF er med i gruppen på 60 folketingsmedlemmer?

Kl. 13:21

Anden næstformand (Jeppe Søe):

Ordføreren.

Kl. 13:21

Pia Olsen Dyhr (SF):

Så vidt jeg ved er det kun sket en gang tidligere, at man har krævet noget til folkeafstemning, nemlig i forbindelse med jordlovene i 1963. De øvrige folkeafstemninger, vi har haft, har jo været der, fordi man har haft et ønske om en vejledende folkeafstemning, f.eks. EF-pakken i 1986, hvor man ville høre danskerne, men hvor Folketinget jo stadig regerede.

Jeg vil sige – og jeg har været oprigtigt i tvivl, for jeg synes, det her er en stor ting; altså, jeg synes, at det at afskaffe store bededag er en meget stor ting – at jeg grundlæggende har det sådan, at folkeafstemninger er noget, man skal passe meget på med. Altså, man skal tage det meget alvorligt, før man sender ting til folkeafstemning, og det ved jeg også Enhedslisten gør, så det er ikke for at antyde noget som helst andet. Men jeg står et andet sted. Jeg er principielt imod det, at man sender ting til folkeafstemning. Det vil jeg være påpasselig med. Men jeg lytter lige nu, og et argument, som jeg lytter til, og som jo er kommet fra fru Mai Villadsen, som har sagt det til mig flere gange, er, at det her jo selvfølgelig er en helt ny sag. Det er noget, vi ikke har diskuteret i folketingsvalgkampen. Det gør da indtryk. Men til det der med, at 60 mandater kan sende ting, som handler om finansiering, til folkeafstemning, vil jeg sige, at jeg mener, at vi jo så kan komme til at opleve rigtig mange gange i den her valgperiode. Og det er måske ikke så godt.

Kl. 13:22

Anden næstformand (Jeppe Søe):

Spørgeren.

Kl. 13:22

Søren Egge Rasmussen (EL):

Jamen så vil jeg overlade det til SF i fred og ro at tænke videre den næste måned og komme frem til en god løsning.

Jeg vil spørge til en anden sag, hvor jeg også gerne vil arbejde sammen med SF, og det er sådan set i klimakampen. Der er SF jo med på mange punkter, og så har vi altså lige et punkt, hvor vi ikke har fået SF med endnu. Jeg noterede mig, at SF sammen med Radikale og Enhedslisten i Region Sjælland går imod gasledningen på Lolland-Falster. Her i Folketinget vil vi genfremsætte et beslutningsforslag om at droppe den gasledning, og der har SF fået et tilbud om at være med. Men hvad skal der til, for at SF kommer med på den sag, for det er jo fossil gas, der kommer ud af den gasledning fra start?

Kl. 13:22

Anden næstformand (Jeppe Søe):

Ordføreren.

Kl. 13:22

Pia Olsen Dyhr (SF):

Altså, der er nogle steder i vores samfund, hvor vi kommer til at bruge gas også i fremtiden. Jeg synes ikke, det skal være naturgas fra Rusland; det skal ikke være nogen hemmelighed. Jeg synes, det skal være biogas fra Danmark, og noget af det, jeg ønsker allermest, er, at vi kan fremrykke nogle af de biogaspuljer, vi har afsat i energiforliget, så de kan komme hurtigere ud at virke, så danskerne, der er afhængige af gas, faktisk får gasløsninger. Det her handler jo om, hvorvidt vi stadig væk skal have noget produktion på Lolland i forhold til vores sukkerfabrikker, og de er afhængige af en form for gasproduktion. De har ikke elektrificeret, så det er forudsætningen for, at vi stadig væk har en eller anden form for produktionsarbejdspladser, og det står lige præcis i den her henseende lidt højere.

Kl. 13:23

Anden næstformand (Jeppe Søe):

Tak for det. Den næste spørger er hr. Martin Lidegaard.

Kl. 13:23

Martin Lidegaard (RV):

Tak. Tak for talen, og tak for et forbilledligt samarbejde i den forgangne uge. Jeg håber og tror på, at vi kommer tilbage til det nationale kompromis. Jeg har helt samme ønske og forståelse, som SF's formand har, og netop derfor kunne jeg godt tænke mig at høre om noget.

Nu har vi jo talt utrolig meget om finansieringen af det nationale kompromis, om forsvarsdelen og om fremrykningen af forsvaret, men der var jo en anden del af det nationale kompromis, som vi overhovedet ikke har snakket om i dag, og det er frigørelsen fra vores afhængighed af russisk gas, som i min optik er lige så vigtig. For det, at EU bliver ved og ved med at pumpe milliarder af euro ind i Putins krigsmaskine, er en næsten ubærlig tanke for mig, og i Danmark har vi mulighed for at frigøre os fra gassen og i stedet for satse på bl.a. grøn, sikker og billig fjernvarme, varmepumper osv. Det var en del af det nationale kompromis også. Skulle vi ikke tage – SF, Radikale og meget gerne De Konservative – at bringe det ind, at dér skal der altså også ske en fremrykning af ambitionerne?

Kl. 13:24

Anden næstformand (Jeppe Søe):

Ordføreren.

Kl. 13:24

Pia Olsen Dyhr (SF):

Jeg vil også takke for et rigtig godt samarbejde. Jeg synes, at det har været forbilledligt, ikke kun i den her forbindelse, men faktisk i rigtig, rigtig lang tid på den grønne dagsorden; der har SF og Radikale Venstre jo meget tilfælles.

Et af de elementer, der jo ligger i det nationale kompromis, har været at gøre os uafhængige af russisk gas. Jeg har sådan set også oplevet, at både Socialdemokratiet og Venstre er optaget af komme hurtigere ind på den dagsorden, og der tænker jeg, vi alle fem partier kan have en fælles interesse i forhold til at rykke, og det får vi brug for. For vi får brug for 1) at lave noget hurtigere vindenergi, og det er vind på land, som vi kan høre industrien er ude at sige i dag; det er ét element i det. Det er 2) mere havvind. Det er 3) spørgsmålet om fremrykning af noget fjernvarme. Og vi kommer 4) også til at diskutere, om vi kan fremrykke biogas i Danmark yderligere, som jeg også nævnte for hr. Søren Egge Rasmussen.

Så jeg synes, det er en helt oplagt dagsorden at samarbejde om, og det er SF klar til.

Kl. 13:25

Anden næstformand (Jeppe Søe):

Spørgeren.

Kl. 13:25

Martin Lidegaard (RV):

Det glæder mig meget; jeg tager det mere som for at prøve at fastholde kredsen som minimum de partier, så vi kan stå sammen om det.

Mit andet spørgsmål handler om hele fremrykningen af forsvarsudgifterne. Har SF egentlig taget stilling til det spørgsmål, altså om det er muligt og en god idé? Og jeg spørger selvfølgelig, fordi der jo var en diskussion i kredsen, da vi besluttede det, hvor man fik indtryk af, at det ikke var nogen helt enkel manøvre at gøre, fordi der er kø ved produktionslinjerne og der mangler personel i forsvaret. Hvor står SF i den diskussion?

Kl. 13:26

Anden næstformand (Jeppe Søe):

Ordføreren.

Kl. 13:26

Pia Olsen Dyhr (SF):

Der var to grunde til, at vi var kritiske over for fremrykningen af de 2 pct. fra 2033 til 2030. Den ene var jo spørgsmålet om økonomi, og det er jo så også en diskussion, vi har nu; det betyder noget for hængekøjen og alt muligt andet.

Den anden grund var jo, om man kunne nå at bruge pengene. Bare vores nabo Tyskland har jo 750 mia. kr., som de skal bruge på at investere i forsvaret, og de har problemer med at afsætte de her midler – bare for at komme med et andet eksempel. Så det er jo ikke sådan, at man bare kan gå ud at købe materiel. Jeg mener nu, at der er ting, man godt kan bruge penge på, så man derfor også kunne lave en fremrykning. Det er spørgsmålet omkring cybersikkerhed – det kunne vi investere i med det samme . Det er energirenovering og meget andet.

Så jeg er ikke afvisende over for en fremrykning – jeg kan godt se nogle pointer i det.

Kl. 13:26

Anden næstformand (Jeppe Søe):

Tak for det. Næste spørger er hr. Nick Zimmermann.

Kl. 13:27

Nick Zimmermann (DF):

Et flertal af danskerne, de fem største fagforeninger og en række politiske partier ønsker jo en folkeafstemning om store bededag, derfor vil jeg så i al enkelhed høre, hvordan det kan være, at SF ikke vil bakke op om netop sådan en afstemning.

Kl. 13:27

Anden næstformand (Jeppe Søe):

Ordføreren.

Kl. 13:27

Pia Olsen Dyhr (SF):

Det er, fordi jeg synes, det er et meget voldsomt greb at tage i brug. Det vil jeg sige, og det tror jeg også at ordføreren selv synes. Og selvfølgelig er det ikke noget, jeg på noget tidspunkt har hørt Dansk Folkeparti bare bruge i flæng. Det er noget, man tager meget alvorligt, og det anerkender jeg.

Jeg er meget kritisk over for at sende ting til folkeafstemning, fordi det handler om finansiering. Derfor kan vi jo risikere, at vi skal gøre det flere gange. Jeg tror, at vi nemt kan samle 60 mandater omkring den her regering i andre henseender. Men jeg er generelt kritisk over for at holde folkeafstemninger, også fordi vi stiller danskerne dårligt, i forhold til om man kan komme bag om, hvad det egentlig er, vi skal stemme om. Jeg mener, det er vigtigt, og det har jeg også ment, når vi har stemt om EU, at have klare afstemningstemaer. Det er derfor, jeg er kritisk over for det.

Men jeg lytter til, hvad I siger. Altså, jeg lytter – jeg er faktisk ikke tonedøv. Jeg kan godt høre, at der er udfordringer, og ikke mindst lytter jeg jo selvfølgelig altid til den danske fagbevægelse.

Kl. 13:28

Anden næstformand (Jeppe Søe):

Spørgeren.

Kl. 13:28

Nick Zimmermann (DF):

SF har jo meldt ud flere gange, at det skal være lettere at få et dansk statsborgerskab, også for folk fra tredjeverdenslande i Afrika, Mellemøsten osv. Jeg kunne godt tænke mig at få svar på, hvad det er for nogle krav, som SF gerne vil lette på i forhold til at få et dansk statsborgerskab.

Kl. 13:28

Anden næstformand (Jeppe Søe):

Ordføreren.

Kl. 13:28

Pia Olsen Dyhr (SF):

Jeg synes, at hvis man er født i Danmark og har gået i folkeskole i Danmark og egentlig er blevet 18 år i Danmark, skal man have krav på at få statsborgerskab i Danmark. Jeg synes, at så er man egentlig en del af det danske samfund. Jeg er ikke sådan generelt for, at man skal lempe, så alle mulige kan blive danske statsborgere, men jeg mener faktisk, at når man er en del af det danske samfund og har taget aktivt del i det, skal man have lov til at blive dansk statsborger, når man bliver 18 år.

Kl. 13:29

Anden næstformand (Jeppe Søe):

Næste spørger er fru Lea Wermelin.

Kl. 13:29

Lea Wermelin (S):

Tak for det. Noget af det, som jeg fik lejlighed til at rose SF's formand for i hendes tale, var hele det her fokus på, at politik kan gøre en forskel, og at politik bliver meget konkret, og hun nævnte jo bl.a. Glenn Bechs fremragende seneste bog. Noget af det, som vi gerne vil i den her periode, er jo bl.a. at frisætte al den kærlighed, der er i vores velfærdssamfund, men som i dag måske bliver holdt nede, også af noget af den kontrol og det bureaukrati, som vi i fællesskab har bygget op.

Et af de konkrete områder, hvor vi gerne vil tage fat, er jo hele beskæftigelsesindsatsen, hvor der er enormt stor forskel på, hvad det egentlig er, man har behov for, afhængigt af om man er ledig kort tid eller man har nogle andre udfordringer, der gør, at det er svært at komme i arbejde. Så det, jeg godt kunne tænke mig at spørge SF's ordfører om, er, om I i SF sådan set er enige i, at der er behov for, at vi fuldstændig gentænker den beskæftigelsesindsats, vi har i kommunerne i dag.

Kl. 13:30

Anden næstformand (Jeppe Søe):

Ordføreren.

Kl. 13:30

Pia Olsen Dyhr (SF):

Ja, det synes jeg er en rigtig god idé. Jeg synes, der er alt for mange mennesker, der i dag enten kommer i klemme i systemet eller ikke får den hjælp, de har brug for, og vi skal jo bruge kræfterne på dem, der har brug for hjælpen. Der er dem, der er i a-kassesystemet, kan man sige, som jo ikke også behøver at gå til samtaler i jobcentrene. Det synes jeg vi skulle sløjfe, så de kun går til samtaler i a-kassesystemet. Det ville styrke a-kasserne, tror jeg, men også gøre det nemmere og mere overskueligt for den ledige. Og a-kasserne er ofte tættere på arbejdsmarkedet, og derved kan folk også hurtigere komme i arbejde på den måde. Det er det ene.

Så er der dem, der ikke hører til i vores beskæftigelsesindsats, som er dem, der er syge, og som måske har en arbejdsevne på under 7 timer om ugen, og som jo bliver pisket i arbejdsprøvning igen og igen. Vi har alle sammen set eksemplerne på folk, der kommer i arbejdsprøvning i en seng. Jeg mødte en mand i Randers, som var kommet i arbejdsprøvning i en butik, der solgte alkohol, og han var tidligere alkoholiker. Det var ikke det bedste match. Så nogle gange skal man måske tænke den beskæftigelsesindsats igennem og også se på socialpolitikken. Og jeg vil gerne rose – jeg ved, det er noget, statsministeren har brugt mange kræfter på i de her forhandlinger – at vi skal kigge på at lave en reel socialpolitik og lave et andet beskæftigelsesspor. Der tror jeg, vi kan gøre meget, og jeg tror meget på det der med at frisætte mere.

Kl. 13:31

Anden næstformand (Jeppe Søe):

Spørgeren.

Kl. 13:31

Lea Wermelin (S):

Tusind tak for den, synes jeg, meget positive kvittering for et arbejde, som vi skal i gang med, og jeg tror også, det kræver, at vi går sådan rimelig fordomsfrit til den opgave. Noget af det, vi konkret har foreslået, er bl.a. at lukke de kommunale jobcentre, og det er jo sådan ét meget markant forslag, som vi tror kan være med til at styrke vores økonomi, og det flugter netop også med nogle af de tanker, som fru Pia Olsen Dyhr er inde på, omkring vores a-kasser, og hvordan vi kan tænke indsatsen forfra. Er det et forslag, som SF er enig i?

Kl. 13:31

Anden næstformand (Jeppe Søe):

Ordføreren.

Kl. 13:31

Pia Olsen Dyhr (SF):

Ja, det er vi faktisk enige i, men jeg vil foreslå, at vi ikke bare skærer 3 mia. kr. på jobcentrene og så håber, at det ordner sig. Jeg tror, der er nødt til at være noget parallelitet. Man kan ikke bare lave besparelsen og så håbe på, at det hele ordner sig andre steder. Der er vi nødt til at tænke i parallelitet i forløbene. Det tror jeg er vigtigt.

Noget andet er, at man heller ikke skal gøre dem, der arbejder i jobcentrene, til djævle i den her debat. De har jo bare arbejdet efter den lovgivning, vi har lavet på Christiansborg. Der er rigtig mange dygtige socialrådgivere derude, som gerne vil løfte opgaven. Så jeg tror, at det, der er virkelig interessant i den her øvelse, er at prøve at tænke nyt, og det er et af de elementer, jeg synes er ret positive i det her regeringsgrundlag. Det skal man jo så også omfavne, og det kommer vi til fra SF's side.

Kl. 13:32

Anden næstformand (Jeppe Søe):

Tak for det. Den næste spørger er hr. Torsten Schack Pedersen.

Kl. 13:32

Torsten Schack Pedersen (V):

Tak for det. Jeg skal egentlig bare høre, om SF's formand er enig med sin partifælle hr. Carl Valentin, som har sagt: Din løn før skat er ikke dine egne penge. Og det er sagt, i forbindelse med at danskerne nu får lov til at beholde nogle flere af deres egne penge, fordi beskæftigelsesfradraget bliver øget og topskatten blive sænket for 250.000 danskere. Så er SF's formand enig i det udsagn, som jo grundlæggende betyder, at den betaling, man får som lønmodtager, når man stiller sin arbejdskraft til rådighed, ikke tilhører en selv?

Kl. 13:33

Anden næstformand (Jeppe Søe):

Ordføreren.

Kl. 13:33

Pia Olsen Dyhr (SF):

Selvfølgelig er det ens egne penge. Men det er jeg også helt sikker på at hr. Carl Valentin mener. Det her citat er taget ud af en kontekst, og det synes jeg man måske også skal huske lidt på. Altså, vi er jo hinandens kollegaer, og derfor skal vi også passe lidt på med sådan at skævvride citater taget ud af en kontekst. Fred være med det. Jeg tror, at det, vi kan være uenige om, er, hvor man så skal lave skattelettelserne. Jeg kan sådan set godt se en god pointe i at gøre det på beskæftigelsesfradraget, altså for nogle af dem, der tjener mindst i vores samfund. Det er vi ikke specielt arge modstandere af i SF; det er vi sådan set meget åbne over for, hvis vi kan finde en finansiering på en god måde. Men i forhold til det at lave topskattelettelser i en tid, hvor vi kunne bruge pengene på noget klogere, måske på forsvaret, vil jeg sige, at det måske havde været mere oplagt. Men ja, det er da ens egne penge, man har tjent, men man leverer også noget til fællesskabet. Det er godt for os alle sammen.

Kl. 13:34

Anden næstformand (Jeppe Søe):

Spørgeren.

Kl. 13:34

Torsten Schack Pedersen (V):

Det er jeg glad for, altså den klarhed, der nu er kommet over SF's politik. Det kvitterer jeg for. Et af formålene med at sænke skatten er jo selvfølgelig at øge arbejdsudbuddet. Nu har jeg jo fulgt grundigt med i debatten i dag. Jeg skal bare høre, om SF mener, at der helt grundlæggende er behov for reformer, der øger arbejdsudbuddet, altså den strukturelle beskæftigelse, eller er det noget, som SF ikke ser noget formål med?

Kl. 13:34

Anden næstformand (Jeppe Søe):

Ordføreren.

Kl. 13:34

Pia Olsen Dyhr (SF):

SF vil gerne øge den strukturelle beskæftigelse. Det var derfor, vi skrev det ind i forståelsespapiret i den sidste regeringsperiode. Der står faktisk, at vi skal kigge på beskæftigelsen i Danmark. Men der er værktøjerne jo, at vi kigger på et forslag, som Venstre også har sagt de er positive over for, nemlig at folk skal gå fra deltid til fuld tid, og at vi kigger på spørgsmålet omkring forbedring af arbejdsmiljøet. Vi ved, at der er rigtig mange, der går fra på arbejdsmarkedet på grund af stress eller anden form for sygdom, fordi det er hårdt arbejde, og vi kan se, at arbejdsskaderne stiger i de her år – bare for at nævne to af elementerne. Jeg synes, det kunne være en interessant ting at kigge ind i. Nu kan jeg se, at formanden rejser sig.

Kl. 13:35

Anden næstformand (Jeppe Søe):

Den næste spørger er fru Matilde Powers.

Kl. 13:35

Matilde Powers (S):

Tak for det. Jeg er selv sygeplejerske og har været det i snart 20 år, og desværre har jeg gennem tiden, men primært i den seneste tid, oplevet rigtig mange gode kollegaer forlade hospitalerne på grund af stor travlhed og på grund af et tilbud om bedre lønninger i f.eks. private virksomheder. Noget tilsvarende ser og hører jeg sker inden for andre velfærdsfag.

Er SF enig i, at løn- og arbejdsvilkår har en betydning for vores mulighed for at fastholde og rekruttere dygtige og engagerede medarbejdere inden for vores velfærd, og at vi derfor bliver nødt til at sikre bedre vilkår, hvis vi også skal sikre en bedre velfærd?

Kl. 13:35

Anden næstformand (Jeppe Søe):

Ordføreren.

Kl. 13:35

Pia Olsen Dyhr (SF):

Ja, det er SF helt enig i. Derfor foreslog vi jo også et ligelønsløft i valgkampen, altså en ligelønspulje, plus et løft særlig til vores sundhedssektor, hvor vi kan se, at vi har nogle helt særlige udfordringer i forhold til rekruttering. Så det er vi helt enige i.

Jeg vil også sige velkommen til endnu en sygeplejerske. SF's politiske ordfører er også sygeplejerske, og jeg begynder at mærke, at de invaderer Folketinget, og det tror jeg er godt i forhold til den diskussion, vi skal have af vores sundhedsvæsen. Så velkommen til.

Kl. 13:36

Anden næstformand (Jeppe Søe):

Spørgeren.

Kl. 13:36

Matilde Powers (S):

Tusind tak for det. Regeringen har jo et forslag om at forbedre løn- og arbejdsvilkår inden for velfærden ved at udmønte en ekstraordinær ramme på 3 mia. kr., som skal udmøntes i samarbejde med arbejdsmarkedets parter. Er det noget, I i SF bakker op om?

Kl. 13:36

Anden næstformand (Jeppe Søe):

Ordføreren.

Kl. 13:36

Pia Olsen Dyhr (SF):

Ja, det er det bestemt. Det er SF's eget forslag, så det er jeg jo kun begejstret for at Socialdemokraterne deler. Jeg tror, at noget af det, der bliver afgørende, hvis vi skal fastholde folk i den offentlige sektor, også er, at vi begynder at snakke ærligt om de arbejdsforhold, de har. Det er ikke kun løn, det er også kollegaer, og når man oplever, at folk søger væk, som de gør i øjeblikket, og over til det private, så er det jo på grund af arbejdsvilkårene.

Så det er både lønnen, men det er også arbejdsvilkårene, altså det at vide, at man går på arbejde kl. 8.00 og kan gå kl. 16.00, at man har en vagt, der slutter kl. 16.00, og man ikke bare kan blive prikket. Kan vi lave noget mere fornuftigt, og det gælder jo også ledelse i den offentlige sektor, som vi også bliver nødt til at diskutere, ud over løn- og arbejdsvilkår?

Kl. 13:37

Anden næstformand (Jeppe Søe):

Den næste spørger er fru Karin Liltorp.

Kl. 13:37

Karin Liltorp (M):

Tak for det. Jeg glæder mig rigtig meget til samarbejdet med SF om den grønne omstilling, og her i Folketinget har vi jo en fælles opgave med at nå det her 70-procentsreduktionsmål inden 2030, og det ved jeg også at SF er optaget af. Og jeg forudser jo også, at SF vil arbejde meget aktivt på at få implementeret alle de aftaler, der allerede ligger i støbeskeen.

Men noget af det, der bekymrer mig meget, er, at vi jo som bekendt mangler at finde 5 mio. t CO2. Det er trods alt en hel del, og jeg kan ikke helt se, hvordan man løser den her problematik, uden at det kommer til at gøre ondt på nogen. Jeg kunne godt tænke mig at høre lidt mere om fru Pia Olsen Dyhrs tanker om, hvordan vi lettest kommer i mål med de ekstra 5 mio. t, selv om vi tager i betragtning, at det kommer til at gøre ondt på nogle, og om SF er villig til at tage nogle beslutninger på det her område, selv om det gør ondt, ligesom det gør ondt at miste store bededag.

Kl. 13:38

Anden næstformand (Jeppe Søe):

Ordføreren.

Kl. 13:38

Pia Olsen Dyhr (SF):

Jeg tror, jeg igen og igen har bevist, at SF ikke er bange for at træffe besværlige beslutninger, ej heller beslutninger, der betyder, at der er nogen, der må undvære noget. Vi har vist det på det grønne område.

Jeg vil også bare advare mod det at tænke, at det, at vi laver CO2-reduktioner, nødvendigvis sådan gør ondt på os alle sammen. I sidste ende har det, hvis vi ikke gør noget, et ret stort katastrofalt virke på vores børn og børnebørn. Så det er jo derfor, vi er nødt til at handle. Jeg er helt enig i, at vi har ønsket 70-procentsmålet, og nu ser det jo ud, som om det går bedre med 70-procentsmålet. Jeg glæder mig til at se Energistyrelsens fremskrivning, og så bliver det jo vigtigt, at vi hele tiden bygger ovenpå. Jeg synes, det er interessant, at regeringen har lagt op til, at en klimaneutralitet skal ske tidligere, nemlig allerede i 2045. Vi mener, at det skal ske i 2040, så det er jo ikke, fordi vi ikke er ambitiøse i SF. Vi er også klar til at udmønte det – det har vi vist igen og igen.

Men lad os nu se, om vi kan få indkaldt til nogle forhandlinger, for det her er jo forligsbelagt stof. Så det er jo heller ikke noget, man kan gøre uden om Folketinget.

Kl. 13:39

Anden næstformand (Jeppe Søe):

Spørgeren.

Kl. 13:39

Karin Liltorp (M):

Tak for det. Jeg er glad for, at SF er villig til at være med til at tage sådan nogle beslutninger, der kan risikere at gøre ondt. Men nu tænkte jeg mere på det sådan helt konkret, for vi er i Moderaterne helt sikkert også klar til at tage hårde beslutninger, for det bliver vi nødt til, hvis vi skal leve op til målet. Men det var sådan mere konkret, altså hvad det er for nogle veje, I tænker er de mest realistiske at gå ad for ligesom at komme i mål med det her.

Kl. 13:39

Anden næstformand (Jeppe Søe):

Ordføreren.

Kl. 13:39

Pia Olsen Dyhr (SF):

Jeg tror, vi er ude over, at der er lavthængende frugter på klimaområdet. Der er noget, vi kan gøre, som er nemt, men som stadig væk er besværligt. Et af de elementer, jeg mener vi burde tage i brug i morgen, var at tage langt mere lavbundsjord ud af produktion i landbruget. For vi ved, at det er noget af det, der gør, at vi kan binde mest CO2 i jorden. Det er et oplagt instrument, og vi har sat masser af penge af til det. Det er blot ikke sket, og det er jo både, fordi der er masser af administrative problemer med det som noget kobling i forhold til dyrehold, men der er også nogle udfordringer i forhold til faktisk at få landmændene med på det.

Der har vi jo foreslået, at man kunne lave en afgift, hvis man ikke valgte at tage det ud, men at hvis man tager det ud, skal man selvfølgelig ikke betale en afgift. Det kunne være et incitament til at skubbe landbruget i den rigtige retning, som jeg ville se positivt på, hvis Moderaterne var enige i det.

Kl. 13:40

Anden næstformand (Jeppe Søe):

Tak. Næste spørger er hr. Peter Skaarup.

Kl. 13:40

Peter Skaarup (DD):

Tak til fru Pia Olsen Dyhr for en meget fin tale. Nu er fru Pia Olsen Dyhr jo en politiker, der har været med i nogle år efterhånden, og hendes parti har også været støtteparti for den tidligere regering under statsminister Mette Frederiksen. Jeg ved ikke – og det er det, jeg spørger om – om fru Pia Olsen Dyhr havde det på samme måde, som vi havde det i Danmarksdemokraterne i fredags, da der pludselig kom det her ultimatum, at hvis vi ikke finder penge ved at afskaffe store bededag, kan nogle partier ikke være med i forsvarsforliget, herunder jo SF. Vi var i hvert fald dybt overraskede over den melding. Jeg kunne godt tænke mig at spørge fru Pia Olsen Dyhr, om fru Pia Olsen Dyhr under den tidligere regering på nogen måde har hørt om noget, der ligner sådan en situation med en pistol for panden, som det var.

Kl. 13:41

Anden næstformand (Jeppe Søe):

Ordføreren.

Kl. 13:41

Pia Olsen Dyhr (SF):

Jeg vil sige, at i de 3½ år, hvor den socialdemokratiske etpartiregering regerede, oplevede jeg aldrig noget lignende. Jeg oplevede faktisk et fantastisk godt samarbejde, selv om det var en etpartiregering, og jeg noterede mig jo flere gange, at der var mange, der var meget kritiske over for dens ageren, men jeg synes faktisk, vi havde et godt samarbejde. Vi blev inkluderet, vi blev advaret på forhånd om ting og sager. Jeg ved, at hr. Peter Skaarup ligesom mig har en lang historie på Christiansborg, og derfor minder det måske lidt om Dansk Folkepartis dage i 00'erne, hvor man jo netop også var tæt involveret i beslutningsforløb, selv om man ikke sad i regering. Det var det, jeg oplevede i de 3½ år. Jeg oplevede en meget åben regering i forhold til de beslutninger, der skulle tages.

Jeg vil sige, at det, der skete i det her forløb, er noget af det, der har rystet mig allermest i min grundvold længe. Nu håber jeg, vi kan få orden på det – og så skal jeg nok skrue lidt ned for min vrede, for jeg håber sådan set, at vi kan få orden på det. Det vil være smukt for vores folkestyre ikke mindst.

Kl. 13:42

Anden næstformand (Jeppe Søe):

Spørgeren.

Kl. 13:42

Peter Skaarup (DD):

Jeg er egentlig glad for, at fru Pia Olsen Dyhr tager det sådan, for det er også min egen oplevelse. Og man må sige, at hvis man nu ser på det forhold, som vi i Danmarksdemokraterne har til statsministeren vedrørende minksagen og de ting, der foregik under den tidligere regering, så mente vi, den var meget magtfuldkommen – altså i høj grad. Det er jeg ikke sikker på at fru Pia Olsen Dyhr er enig i. Men jeg kunne så godt tænke mig at spørge, om man i virkeligheden så fra SF's side ser den statsminister og den regering, der er der nu, som mere magtfuldkommen end den tidligere.

Kl. 13:43

Anden næstformand (Jeppe Søe):

Ordføreren.

Kl. 13:43

Pia Olsen Dyhr (SF):

Det ord, magtfuldkommen, har jeg aldrig puttet på en person – aldrig. Jeg har talt om, at handlinger kan være magtfuldkomne, og hvis man laver handlinger, hvor man ikke lytter til andre, men hvor man vender sig væk fra andre og ikke vil forhandle, oplever jeg faktisk, at den handling er magtfuldkommen. Jeg har ikke på noget tidspunkt under den socialdemokratiske etpartiregering oplevet, at det er sket. I hele forløbet omkring corona oplevede jeg faktisk, at der blev inviteret til brede forhandlinger og brede samtaler, og der blev fundet brede løsninger på det meste. Skete der fejl? Ja, det gjorde der.

Kl. 13:43

Anden næstformand (Jeppe Søe):

Den næste spørger er hr. Alex Vanopslagh.

Kl. 13:43

Alex Vanopslagh (LA):

Tak for det. Jeg havde nær sagt, at nu er jeg stadig lidt ny i politik – men det er jeg måske ikke helt – men jeg var i hvert fald ikke med i det nationale kompromis. Og jeg har været sådan lidt forvirret på det seneste, for det er jo ikke på papiret, som jeg forstår det, et forlig. Men er det bare en helt almindelig aftale, hvor man så bare kan sige: Nu finder vi en anden finansiering, og så skidt pyt med de aftalepartier, der var? Altså, hvad var det for en type aftale, der blev indgået med det nationale kompromis? Og er det noget, der kan sammenlignes lidt med et forlig? Jeg var jo ikke i lokalet, så det er jeg lidt nysgerrig på.

Kl. 13:44

Anden næstformand (Jeppe Søe):

Ordføreren.

Kl. 13:44

Pia Olsen Dyhr (SF):

Nu tror jeg ikke, jeg vil kalde hr. Alex Vanopslagh ny i politik, for med de 65 nye medlemmer i Folketinget synes jeg, der jo er mange andre, der er lidt mere nye. Men vi er jo på lige fod, synes jeg.

Men i forhold til det nationale kompromis vil jeg sige, at jeg jo har deltaget i dansk politik siden slutningen af 1980'erne, og netop det nationale kompromis i 1992 var noget af det, som SF havde med sig i sin bagage i rigtig mange år. Og det betød jo også efterfølgende, at Enhedslisten kom i Folketinget i 1994, bl.a. fordi SF anbefalede et ja til folkeafstemningen i 1993 på baggrund af det nationale kompromis. Vi tog det ganske alvorligt, og der blev indskrevet fire forbehold, som aldrig er kommet til folkeafstemning, medmindre man decideret er blevet enige om det, og det er det, der ligger i præmissen. Man kunne jo i princippet bare afskaffe dem. Det kunne man jo vælge at gøre. Der står ikke sådan noget lovgivningsmæssigt om, at man kan gøre det på en anden måde, fordi man har et nationalt kompromis. På den måde er det mere helligt, end andre aftaler er på Christiansborg.

Kl. 13:45

Anden næstformand (Jeppe Søe):

Spørgeren.

Kl. 13:45

Alex Vanopslagh (LA):

Så det vil egentlig være mod ånden i det nationale kompromis – det seneste af slagsen – hvis man siger: Nu vil vi fremrykke nogle ting, og finansieringen er der bare tre af partierne, der bestemmer.

Kl. 13:45

Anden næstformand (Jeppe Søe):

Ordføreren.

Kl. 13:45

Pia Olsen Dyhr (SF):

Ja, det vil det være. Derfor er man jo også nødt til at diskutere det med hinanden. Jeg vil ikke afvise, at man kan fremrykke nogle forsvarsinvesteringer til 2030. Grunden til, jeg var meget kritisk, var bl.a. finansieringen, og den fandt vi jo en løsning på på det tidspunkt. Der kan jeg så høre, at det er vigtigt, at vi gør det på en anden måde fremadrettet, fair nok. Så må vi diskutere det med hinanden. Men jeg synes ikke, at vi skal sætte hinanden revolveren for panden, for det er jo faktisk de fem partier, der har indgået en aftale med hinanden og været meget åbne og ærlige om kompromiserne. Så kan man ikke skrotte kompromiserne bagefter, for så står nogle af os med ansvaret, men uden at være med til at løse de fremtidige problemer.

Kl. 13:46

Anden næstformand (Jeppe Søe):

Sidste spørger til SF's ordfører er hr. Frederik Vad. Vi når desværre ikke flere.

Kl. 13:46

Frederik Vad (S):

Tak for det. Og tak til fru Pia Olsen Dyhr for den fysiske lykønskning herude, det blev jeg rigtig glad for. Den sociale mobilitet i uddannelsessystemet er jo fuldstændig smadret, og jeg håber, at det er en af de mest interessante diskussioner, vi kan få i den her folketingssamling og i den her regerings tid.

Jeg kunne godt tænke mig at spørge fru Pia Olsen Dyhr: Hvad er SF's tilgang i den diskussion? Altså, hvordan sikrer vi mere social mobilitet i et uddannelsessystem, hvor forældrenes baggrund bliver mere og mere definerende for, hvilket liv man selv får?

Kl. 13:46

Anden næstformand (Jeppe Søe):

Ordføreren.

Kl. 13:47

Pia Olsen Dyhr (SF):

Jeg er faktisk rystet over, hvor lidt vi har løst det problem. Altså, faktisk tror jeg, at der i min generation var mere social mobilitet, end der er i den generation, vi ser ind i lige nu. Jeg kommer jo fra et hjem, hvor man ikke havde bøger i reolen, og alligevel endte jeg med at få en universitetsuddannelse. Det havde jeg aldrig fået, hvis ikke jeg var blevet hjulpet på vej. Nu skal der nogle andre greb til, og vi har ikke løst det.

Jeg tror heller ikke, at det, at man siger, at 25 pct. skal på en lang videregående uddannelse, bare automatisk løser problemet. Jeg tror, at noget af det, vi skal kigge ind i, er, hvordan vi styrker nogle af erhvervsuddannelserne, hvordan vi styrker og løfter velfærdsuddannelserne, så vi får flere ind på dem, og hvordan vi samtidig giver de unge de faglige kompetencer, de skal have, med i rygsækken helt fra folkeskolen. Og det er jo ikke kun boglige kompetencer, man skal have i det samfund, vi lever i; man skal også have praktiske kompetencer, men man skal også have sociale kompetencer. Det er egentlig en af musklerne.

Men jeg tror simpelt hen, at vi er nødt til at tænke ret nyt, altså tænke ud af boksen og ikke kun invitere til trepartsforhandling, men i virkeligheden også kigge mod de steder i verden, hvor man er bedre til at løse det med social mobilitet, end vi er i Danmark. Jeg er frisk på at tænke helt nyt her.

Kl. 13:48

Anden næstformand (Jeppe Søe):

Spørgeren.

Kl. 13:48

Frederik Vad (S):

Tak for det. Det virker, som om der er grobund for et rigtig godt samarbejde her. Noget af det, som jo er udfordringen, er, at nogle af de uddannelser, som faktisk er med til at sikre den sociale mobilitet allermest – nogle af erhvervsuddannelserne, fgu osv. – oftest er de uddannelser, som løber af sted med den dårligste, den ringeste finansiering. Ordføreren talte lige før om udrulning af fjernvarme. Altså, vi kommer heller ikke i mål med den grønne omstilling, uden at flere får en erhvervsuddannelse.

Så hvordan tror ordføreren at vi kan lave en eller anden form for paradigmeskifte, hvor vi faktisk sikrer, at de uddannelser, som skaber mest social mobilitet, også er dem, som står først for, når der skal falde finansiering?

Kl. 13:48

Anden næstformand (Jeppe Søe):

Ordføreren.

Kl. 13:48

Pia Olsen Dyhr (SF):

Der handler det jo om, at vi skal hæve taxameteret på erhvervsuddannelserne, altså det beløb, der bliver brugt på erhvervsuddannelserne. Det er jo helt skævt i forhold til alle mulige andre ungdomsuddannelser i dag. Noget af det, vi forhandlede med den tidligere regering, og som jeg syntes var godt, var »Danmark kan mere I« – et glimrende forlig, der desværre ikke er flertal for i dag, men hvor vi jo faktisk lagde flere penge ind til erhvervsuddannelserne.

Et gigantisk løft af vores erhvervsuddannelser er noget af det, jeg mener er vejen frem, men det er jo ikke nok. Vi skal have ændret hele materiellet; de sidder ude på de erhvervsuddannelser med gammelt materiel, som virksomhederne siger man jo ikke kan bruge, når man efterfølgende kommer ud på en virksomhed. Men jeg tror også, det kræver, at der allerede i folkeskolen gøres noget, så folk også får muligheden for at vælge erhvervsuddannelser til, eller at man kan komme der, når man har været ude på arbejdsmarkedet i ufaglært job, altså at erhvervsuddannelsen så bliver en attraktiv vej. For vi har alt for mange mennesker, der er ufaglærte eller mangler uddannelse, når de er i 20'erne.

Kl. 13:49

Anden næstformand (Jeppe Søe):

Tak. Talerstolen er svær at slippe, men det får man lov til nu. Tak til fru Pia Olsen Dyhr. Og nu er det fru Inger Støjberg.

Kl. 13:50

(Ordfører)

Inger Støjberg (DD):

Det hører jo til sjældenhederne, at vi har to åbningsdebatter på et år, og den her gang er det endda også med meget kort afstand mellem dem. Jeg røber nok ikke mange hemmeligheder, hvis jeg siger, at man som ordfører, når man skal forberede sig til sådan nogle debatter som dem her, sådan lige kigger lidt i talen fra sidste år og ser, hvad der kan genbruges; vi er jo ikke anderledes end alle andre.

I Danmarksdemokraterne er det nemt, for vi mener præcis det samme, som vi gjorde den 6. oktober, da vi havde den seneste åbningsdebat. Men jeg kan jo allerede nu høre, at en del af mine ordførerkollegaer har måttet starte med et relativt blankt papir, da de skulle i gang med at skrive talen til i dag, for vi lever i specielle tider. For første gang i 30 år har vi en regering hen over midten, og for første gang i 45 år har vi en regering med deltagelse af både Venstre og Socialdemokratiet. Det står nok klart for de fleste, vil jeg tro, at jeg ikke er den allerstørste fan af den her regering. Jeg er borgerlig ind til knoglerne, og jeg kan med sikkerhed sige, at jeg aldrig nogen sinde, ikke en eneste morgen, er vågnet op med ønsket om, at der sad en socialdemokrat og tilmed en stærk en af slagsen for bordenden i Statsministeriet. Men det er sådan, det er; det er der, vi er nu, og det skal vi tage bestik af.

Nu er jeg jo egentlig født som et optimistisk menneske, og jeg er sådan en, der tæller de lyse timer. Så derfor vil jeg også gerne starte med det positive, for der er helt afgjort områder, hvor Danmarksdemokraterne og regeringen kan samarbejde. For bare at nævne nogle af områderne er der styrkelsen af vort forsvar, hvis vi ellers bliver indbudt til forhandlingerne, en reform af vores jobcentre, som er både for dyre og for dårlige, en reform af vores su-system og de lange videregående uddannelser, en langsigtet plan for psykiatrien, så vi kan få rettet op på den utilstrækkelige aftale, der jo blev hastet igennem lige før sidste valg, men også en reform af sundhedsvæsenet, der forhåbentlig kan sikre en bedre lægedækning og sikre, at det ikke er postnummeret, der afgør, hvilken behandling man får, ligesom vi sagtens kan se os selv i et samarbejde om både ældre og også socialpolitikken, selvfølgelig, og selvfølgelig også en skattereform, der skal lette skatten på arbejde og gøre det mere attraktivt at gøre en ekstra indsats.

Jeg håber derfor, at regeringen vil gøre alvor af det, der står i regeringsgrundlaget, men jo også statsministerens ord fra åbningstalen, om et bredt samarbejde. Foreløbig ser det dog desværre ikke sådan ud, og meget tyder på, at den nye regering agerer meget magtfuldkomment.

Vi står i en højspændt politisk situation, hvor regeringen har foretaget en helt uhørt magtfuldkommen manøvre. Man holder alle Folketingets partier en pistol for panden og forsøger at true os til at stemme for afskaffelsen af store bededag, hvis vi ønsker adgang til forhandlingerne om et kommende forsvarsforlig. Vicestatsministeren, som forsvarsministeren vist egentlig ønsker at blive tituleret, har tilmed fremført det noget eksotiske synspunkt, at man som opposition jo gerne må anvise en alternativ finansiering, hvis bare der er flertal for den. Det er et lidt specielt matematisk krav fra en minister i en flertalsregering og lidt ærgerlige toner fra en, der jo gik til valg på at gøre op med den tidligere regerings magtfuldkommenhed.

Naturligvis kan man godt være fædrelandskærlig, selv om man ikke ønsker at afskaffe store bededag, og selvfølgelig er en afskaffelse af store bededag ikke den eneste mulige måde at finansiere et løft af forsvaret på. Det er rent spin, og det er opfundet til lejligheden, og som det også er fremgået af pressen, var det da også først til allersidst i forhandlingerne om regeringen, at forsvarsinvesteringerne og afskaffelsen af store bededag pludselig blev koblet sammen. Sjovt nok var der heller ingen af regeringspartierne, der var gået til valg på at afskaffe en helligdag. Og så må man jo altså også bare lige stilfærdigt konstatere, at der simpelt hen ikke er nogen i regeringspartierne, der vil tage æren, om man vil, for at have fået det her forslag ind i regeringsgrundlaget. Der er tilsyneladende simpelt hen ingen, der ønsker sådan ligesom at sole sig i forslagets helt store succes.

Kl. 13:55

Som et ansvarligt parti, der ønsker de bedste forhold for vores mænd og kvinder i uniform, er vi selvfølgelig klar til at møde op til forhandlingerne og medbringer også gerne et forslag til en alternativ finansiering. Det er jo netop derfor, at vi her til morgen sammen med de øvrige otte oppositionspartier har peget på de følgende forslag. Vi foreslår at benytte 1,25 mia. kr. af de frie midler fra den offentlige investeringsramme og prioritere dem til forsvaret. Og så foreslår vi at benytte 1 mia. kr. fra den vinterpakke, som Danmarksdemokraterne i øvrigt også var med til at aftale før valget, og som er overfinansieret med 1 mia. kr. Og endelig foreslår vi at finde yderligere 750 mio. kr. på saneringen af erhvervsstøtten – mere end det, regeringen lægger op til i regeringsgrundlaget.

Så nu er der jo skabt rum for forhandling, og det kræver så selvfølgelig lige, at regeringen vælger at imødekomme den samlede opposition, som har anvist det her og har afvist regeringens kryds mellem at afskaffe store bededag og at afsætte flere midler til forsvaret. Det er jo aldrig nogen sinde for sent at blive klogere og at lytte, og hvis jeg skal give regeringen et rigtig godt råd, så er det altså at kravle ned fra træet nu. Jeg har hørt Venstres politiske ordfører citere Tingets tidligere formand Erling Olsen for de kloge ord om, at det jo altså er bedre at tabe ansigt, end det er at tabe hele hovedet. Og måske skulle hr. Morten Dahlin egentlig sende de kloge ord rundt til sine kollegaer i regeringspartierne. Det lader til, at der er flere, der gerne vil høre dem.

Som jeg sagde i min indledning af talen, kommer vi til at gå konstruktivt ind i samarbejdet med den nye regering, og jeg glædede mig også over, at statsministeren i sin tale her i tirsdags rent faktisk også lagde op til at søge et bredt samarbejde her i Folketingssalen. Det vil jeg gerne kvittere for, og det vil jeg også holde regeringen op på.

Men der er altså også nogle områder, hvor vi allerede nu synes, at regeringen trækker i en helt forkert retning. Hvad angår udlændingepolitikken, synes jeg, det er bekymrende, at regeringen lægger op til at lempe på den hjemsendelsespolitik, som blev indført, da jeg var integrationsminister, og det gjorde vi jo i et meget tæt samarbejde med Dansk Folkeparti. Nu lægges der så op til at bryde med princippet om, at man altid skal sendes hjem, hvis der er sikkert i ens hjemland. Det skal så åbenbart ikke gælde længere, og det forstår vi ikke, og det er vi meget imod.

Så er der hele balancen mellem land og by, som er en hjertesag for Danmarksdemokraterne. Som en af sine første gerninger har regeringen valgt at annullere kravet om at flytte en række velfærdsuddannelser ud i landet. Det forstår vi ganske enkelt ikke en pind af. Vi har ikke brug for færre uddannelsestilbud i de områder af landet, hvor der er lidt længere mellem husene; vi har brug for flere uddannelsestilbud. Og vi synes også, det er ærgerligt, at den ambition, som Venstre lancerede i valgkampen, om at etablere 5.000 statslige arbejdspladser uden for København, ikke har fundet vej til regeringsgrundlaget. Og så synes vi i øvrigt, det er meget underligt, at Venstre så i stedet for fremhæver det som en helt markant borgerlig sejr, at man nu kan indføre en CO2-afgift på landbruget. Det vil altså medføre, at tusindvis af arbejdspladser i landdistrikterne bliver lukket og flyttet, og det kan medføre, at flere virksomheder lukker og vi kan se butiksdød i egne af landet, der jo i den grad ellers har brug for det modsatte.

Så jeg kan godt love, at regeringen kommer til at møde kritik fra vores side om de her ting, men med det vil jeg altså også sige, at jeg ser meget frem til samarbejdet med regeringen på de områder, hvor vi rent faktisk kan samarbejde, og at jeg naturligvis også vil holde regeringen op på statsministerens ord fra åbningstalen og i øvrigt de pæne ord, som regeringen jo i hvert fald har forsøgt at sige om samarbejde. Det bliver I holdt op på, og vi vil gøre vores bedste.

Kl. 13:59

Anden næstformand (Jeppe Søe):

Tak til ordføreren for indlægget. Nu er der spørgerunde, og første spørger er fru Lea Wermelin. Værsgo.

Kl. 13:59

Lea Wermelin (S):

Tak for det. Nu bed jeg mærke i, at fru Inger Støjberg sagde, at hun ikke var den allerstørste fan, og det giver i hvert fald plads til lidt fortolkning, for selv om man ikke er den allerstørste fan, kan man jo godt gå til nogle koncerter i ny og næ. Så jeg vil også gerne kvittere for det samarbejde, som der bliver lagt op til fra Danmarksdemokraternes side.

Et af de områder, som ikke blev nævnt i forhold til den liste af ting, som der også er en forventning hos fru Inger Støjberg om at vi kan samarbejde om, er unge på kanten. Det er egentlig det, jeg gerne vil spørge ind til, for vi kan jo se på tallene, at der er op imod 45.000 børn og unge, som ikke har fået ordentligt fodfæste og hverken er i uddannelse eller på arbejdsmarkedet, og det er en af de ting, som man har defineret som en stor udfordring i det regeringsgrundlag, der ligger. Så jeg vil egentlig gerne høre fru Inger Støjberg, om Danmarksdemokraterne er enige i, at det også kunne være med på listen over de ting, som vi kan samarbejde om.

Kl. 14:00

Anden næstformand (Jeppe Søe):

Ordføreren.

Kl. 14:00

Inger Støjberg (DD):

Det er lige præcis i det her øjeblik, jeg er rigtig glad for, at jeg sagde »nogle af områderne«, for det kan jeg garantere for er noget af det, der også kommer til at lægge os meget på sinde at samarbejde om i den periode, som vi kommer ind i. Vi kan ganske enkelt ikke være bekendt at lade nogen i stikken på den her måde. Det kan vi ikke over for den enkelte, men det kan vi heller ikke over for samfundet, for vi har brug for dem. Vi har simpelt hen brug for, at de også kommer til at tage del i det danske samfund og forhåbentlig også på arbejdsmarkedet, om det så er på fuld tid eller deltid, eller hvad det end måtte være.

Nu er det jo ikke alle unge på kanten, der skal omfattes af psykiatriaftalen, men jeg nævnte rent faktisk psykiatriaftalen, for det er et af de punkter, hvor vi virkelig skylder hinanden at få lagt al politik væk og sætte os sammen igen, ligesom man gjorde inden valget, hvor man bare ikke fik lavet en tilstrækkelig aftale. Det mener jeg simpelt hen ikke at den var, og jeg tror i øvrigt ikke, der er ret mange, der mener, at det, der blev aftalt før valget, er tilstrækkeligt. Så lad os sætte os sammen og få de ting lavet, og lad os så lægge politikken væk, om man så må sige. Lad os lægge det partipolitiske væk, for det her skal løses.

Kl. 14:01

Anden næstformand (Jeppe Søe):

Tak. Spørgeren.

Kl. 14:01

Lea Wermelin (S):

Det er selvfølgelig meget oplagt også at kigge på hele psykiatrien, og jeg er også enig i, at det ikke løser det hele. Jeg tror, at hvis man kigger på tallene for, hvor mange unge der hverken er i uddannelse eller i arbejde, så vil man også kunne se, at de tal desværre ikke har forandret sig igennem mange år. Der er for stor en gruppe, der står udenfor, og som på en eller anden måde er blevet efterladt, i hvert fald i forhold til de politiske initiativer, der er blevet taget. Noget af det, vi konkret har foreslået, er dels en kommission, der skal kigge på det her, dels en invitation til en trepartsforhandling og fokus på fritidsjob. Jeg vil gerne høre, om det også er nogle forslag, som Danmarksdemokraterne kan se sig selv i, eller om der er andre initiativer, der er blevet tænkt over fra jeres side.

Kl. 14:02

Anden næstformand (Jeppe Søe):

Ordføreren.

Kl. 14:02

Inger Støjberg (DD):

Nu har jeg jo selv været beskæftigelsesminister på et tidspunkt, og lige præcis nogle af de her unge svarer til nogle af de unge, som jeg mødte dengang, og jeg kunne allerede dengang konstatere, at det var et stort problem. Jeg kan sagtens følge regeringen i de ting, som fru Lea Wermelin har nævnt her, men når det så er sagt, er jeg lidt ærgerlig over, at der er så mange syltekrukker og kommissioner, og at man i det her regeringsgrundlag så ofte siger: Lad os lige udskyde det, lad os lige prøve at nedsætte et udvalg. Jeg kan i hvert fald sige så meget, at hvad angår alt, hvad der kommer på bordet på det her område, kommer vi til at gå meget konstruktivt ind i det, og jeg kan i øvrigt sige, at der er flere af medlemmerne af Danmarksdemokraterne, som også har arbejdet med den her slags tidligere, både her i Folketinget, men også uden for Folketinget.

Kl. 14:03

Anden næstformand (Jeppe Søe):

Tak for svaret. Så er det hr. Morten Dahlin.

Kl. 14:03

Morten Dahlin (V):

Tak til fru Inger Støjberg for talen. Jeg glæder mig til samarbejdet med Danmarksdemokraterne. Fru Inger Støjberg sagde i sin tale, at Danmarksdemokraterne mener det samme nu, som man gjorde, da man sidst var med i åbningsdebatten. Da man sidst var med i åbningsdebatten, havde man indgået en aftale om vinterhjælp, og i den aftale noterer Venstre, Konservative og Danmarksdemokraterne sig, at der er et merprovenu. De tre partier var enige om, at dette varige merprovenu skulle tilbageføres til erhvervslivet gennem skattelettelser, og derfor undrer det mig lidt, at jeg kunne læse en pressemeddelelse i morges, hvor Danmarksdemokraterne sammen med SF og Enhedslisten foreslår, at det her varige merprovenu ikke skal tilbage til erhvervslivet gennem skattelettelser, men nu skal bruges på noget helt andet. Hvordan hænger det sammen med, at fru Inger Støjberg netop har stået og sagt, at Danmarksdemokraterne mener præcis det samme som før, når man vel her er med til at begå et eklatant løftebrud?

Kl. 14:04

Anden næstformand (Jeppe Søe):

Ordføreren.

Kl. 14:04

Inger Støjberg (DD):

Det tror jeg nu nok lige er at tage munden lidt for fuld. Når det er sagt, vil jeg sige, at det, som vi har lagt frem her til morgen sammen med de otte øvrige partier, netop er tre elementer. Der er den her overfinansiering på 1 mia. kr., som jeg i øvrigt kan se at også Socialdemokraterne har nævnt allerede i valgkampen. Jeg fandt lidt om det på Socialdemokraternes hjemmeside, blot sådan sagt til info. Der er altid lidt spændende materiale at finde på Socialdemokraternes hjemmeside. Men der er 1 mia. kr., som det er overfinansieret med, og jeg må altså bare sige, at i den situation, vi er i nu, synes jeg, at det er virkelig godt at bruge den milliard, som vinterpakken er overfinansieret med, på forsvaret og på et løft af forsvaret. Så har vi i øvrigt foreslået at kigge lidt på erhvervsstøtten, som vi jo har foreslået at tage 750 mio. kr. mere fra. Der sidder allerede i dag et udvalg og kigger på muligheden for at skære i erhvervsstøtten. Noget af det, vi rigtig godt kunne tænke os også at få regeringen med på, er i virkeligheden at sikre nogle bedre rammevilkår for erhvervslivet, for det tror jeg faktisk er noget af det, mange erhvervsfolk sidder og drømmer om – og også lidt mere, end de drømmer om nogle erhvervsstøtteordninger.

Kl. 14:05

Anden næstformand (Jeppe Søe):

Så er det spørgeren. Og lad os lige huske taletiderne her i salen.

Kl. 14:05

Morten Dahlin (V):

Man lægger jo så op til at gøre det modsatte, altså til at fjerne nogle erhvervsstøtteordninger, som bl.a. indeholder nogle lempelige skatte- og afgiftsvilkår. I stedet for at gøre det, som regeringen har lagt op til, nemlig at føre det tilbage til erhvervslivet, så vil man bare fjerne det fra erhvervslivet. Det giver jo ikke bedre vilkår.

Men tilbage til spørgsmålet, der ikke blev svaret på: Danmarksdemokraterne forpligtede sig i den her vinterhjælppakke til, at det overskydende provenu skulle føres tilbage til erhvervslivet gennem skattelettelser. Nu er man så gået sammen med Enhedslisten og SF om at sige, at de skattelettelser, som Danmarksdemokraterne gik til valg på skulle gå til erhvervslivet, alligevel ikke skal gå til erhvervslivet. Hvordan hænger det sammen med at overholde sine løfter?

Kl. 14:06

Anden næstformand (Jeppe Søe):

Ordføreren.

Kl. 14:06

Inger Støjberg (DD):

Jamen prøv at høre her. Vi ønsker at prioritere forsvaret nu, og vi er blevet bedt om at fremlægge en alternativ finansiering, og det har vi gjort krone til krone. Så er det rigtigt, at der er den her overfinansiering, men jeg vil sige til hr. Morten Dahlin, at jeg faktisk synes, det er bedre nu at sikre nogle bedre rammevilkår for erhvervslivet end at give direkte erhvervsstøtte, hvad der er jo også er lagt op til.

Kl. 14:06

Anden næstformand (Jeppe Søe):

Tak for det. Så er det hr. Henrik Frandsen.

Kl. 14:06

Henrik Frandsen (M):

Jeg vil også gerne starte med at sige tak til fru Inger Støjberg for en rigtig fin ordførertale, og jeg kunne forstå på talen, at fru Inger Støjberg er meget optaget af, om regeringen havde tabt hovedet, da man lavede regeringsgrundlaget og bl.a. kom med forslaget omkring afskaffelsen af store bededag. Der vil jeg gerne sige, at det i hvert fald ikke er min opfattelse, at man har gjort det. Jeg mener tværtimod, at man har brugt hovedet, at man har tænkt sig rigtig godt om, og at man i hvert fald i den grad har vist ansvar. Og jeg vil egentlig gerne spørge fru Inger Støjberg, om ikke fru Inger Støjberg vil anerkende, at en fjernelse af store bededag rammer alle lige hårdt. Det rammer høj og lav lige hårdt. Det rammer også lige hårdt, om man bor på landet eller man bor i byen eller man måske ligefrem frekventerer de fine saloner i København. Vi taler om 7 timer.

Kl. 14:07

Anden næstformand (Jeppe Søe):

Ordføreren.

Kl. 14:07

Inger Støjberg (DD):

Til det med, om det rammer lige hårdt, vil jeg sige, at det kan vi sådan set ikke sige endnu. Der er jo nogle, der ikke bliver kompenseret, og der er f.eks. erhvervsfolk, som det her vil ramme rigtig hårdt i forhold til omsætningen i små butikker og på restauranter. Der er markeder, der ikke kan blive afholdt, og dermed er der foreninger, der ikke får det overskud, som markeder, der bliver afholdt på store bededag, ellers ville give, og det vil da f.eks. ramme rigtig mange børn og unge. Så det er jeg sådan set ikke enig i. Og så vil jeg bare lige sige, at jeg altså ikke har sagt noget med, at regeringen har tabt hovedet. Det kan da godt være, at jeg har tænkt det, men jeg har ikke sagt det. Det skal man jo altid passe lidt på med, altså når man så selv ligesom kommer til at sige: Nej, vi har ikke tabt hovedet. Jeg har aldrig sagt, at man har tabt hovedet, men altså, det kan da godt være, at jeg har tænkt det.

Kl. 14:08

Anden næstformand (Jeppe Søe):

Spørgeren.

Kl. 14:08

Henrik Frandsen (M):

Jeg vil også godt spørge: Vil fru Inger Støjberg ikke anerkende, at alle de initiativer ud over et forsvarsforlig, der skal finansieres, kræver varig finansiering, som en afskaffelse af store bededag jo ville være?

Kl. 14:08

Anden næstformand (Jeppe Søe):

Ordføreren.

Kl. 14:08

Inger Støjberg (DD):

Jo, det kræver jo varig finansiering. Men derfor behøver jeg jo ikke være enig i den måde, som regeringen vil finansiere det på, og jeg er faktisk ikke enig i, at det er en god idé at afskaffe store bededag. Jeg synes også, at Danmark er mere end kroner og øre. Danmark er altså også kultur, det er værdier, det er en kristen kultur, det er traditioner, og det er jo alt det, der også indebærer, at vi har en store bededag. Så vi er imod, at man afskaffer store bededag, og det er derfor, vi har lagt en alternativ finansiering frem i dag.

Kl. 14:09

Anden næstformand (Jeppe Søe):

Den næste spørger er hr. Sigurd Agersnap.

Kl. 14:09

Sigurd Agersnap (SF):

Tak for det, og tak til fru Inger Støjberg for talen. Det er jo en tale, der viser et tydeligt borgerligt engagement, men også et vist socialt engagement – et engagement i socialt udsatte, ældre og nogle af dem, som er ramt hårdest af de stigende priser. Det vil jeg gerne stille et spørgsmål om. Tal fra Danmarks Almene Boliger viser, at der har været markant flere rykkere og opsigelser her i 2022 end de tidligere år, og det viser jo, at konsekvenserne af inflationen begynder at kunne mærkes derude, og derfor vil jeg høre fru Inger Støjberg, om Danmarksdemokraterne vil være med til at presse på for, at der snart kommer forhandlinger om inflationshjælp til de mest pressede danskere.

Kl. 14:10

Anden næstformand (Jeppe Søe):

Ordføreren.

Kl. 14:10

Inger Støjberg (DD):

Ja, det vil vi gerne være med til. Jeg lytter mig næsten også frem til, at ordføreren ligesom jeg undrer sig lidt over, at der ikke er kommet noget, for det var noget af det, regeringen slog sig op på allerede ved præsentationen, altså at det snart ville komme. Det ville også snart komme i tirsdags, og det vil snart komme hele tiden, så nu må det da meget snart komme. Om vi kan blive enige om løsningerne, må vi så se, men det synes jeg da bestemt er noget af det, regeringen skylder lige nu, fordi man ligesom mange gange har annonceret, at det nu er snart. Så nu må det da være snart.

Kl. 14:10

Anden næstformand (Jeppe Søe):

Spørgeren.

Kl. 14:10

Sigurd Agersnap (SF):

Jeg tænker også, at det må være snart. Men sådan en inflationshjælp skal selvfølgelig også finansieres, for at vi ikke puster mere til inflationen, og en række mellemhandlere inden for energibranchen har tjent meget store profitter siden energikrisen og krigen i Ukraine. Derfor vil jeg høre, om Danmarksdemokraterne vil være med til at sikre, at det prisloft, EU har givet mulighed for at indføre, også kommer til at gælde mellemhandlere, så der er flere penge til at sikre en inflationshjælp for de fattigste danskere.

Kl. 14:11

Anden næstformand (Jeppe Søe):

Ordføreren.

Kl. 14:11

Inger Støjberg (DD):

Det vil jeg hverken sige ja eller nej til. Først og fremmest må regeringen ligesom indkalde til de her forhandlinger, og regeringen må lægge frem, hvad man egentlig har tænkt sig. Det, der netop er vigtigt, og det kan jeg så i øvrigt også høre ordføreren er fuldstændig enig i, er, at vi ikke må puste yderligere til inflationen. Så det er jo en lidt svær øvelse, det anerkender jeg, og det kan selvfølgelig være, at det er derfor, regeringen konstant ligesom holder det ud i strakt arm og siger, at nu er det, lige før det kommer. Men lad os se, hvad regeringen kommer med, og så må vi prøve at se. Og så må vi jo få regnet lidt på det også. Det tror jeg vi skylder hinanden.

Kl. 14:11

Anden næstformand (Jeppe Søe):

Næste spørger er hr. Niels Flemming Hansen.

Kl. 14:11

Niels Flemming Hansen (KF):

Tak for det, og hvor er det da en fornøjelse at se den altid oplagte fru Inger Støjberg på talerstolen. Uden at kende til fru Inger Støjbergs yderligere morgenrutiner glæder jeg mig over, at også fru Inger Støjberg ligesom jeg selv er en lille smule morgensensibel, i forhold til hvem der sidder for bordenden hos regeringen.

Lige nu ser vi jo kronen i Sverige, vores nabo i EU, styrtdykke, og det har den gjort over det sidste lange stykke tid. Danmarksdemokraterne består jo af en del tidligere medlemmer af Dansk Folkeparti, hvoraf nogle har haft et mildest talt lidt anstrengt forhold til EU. Jeg kan forstå, at Danmarksdemokraterne er lidt mere positivt stemt over for EU. I relation til den kurs, vi ser i Sverige, kan ordføreren så forklare Danmarksdemokraternes holdning til det udvidede valutasamarbejde i EU?

Kl. 14:12

Anden næstformand (Jeppe Søe):

Ordføreren.

Kl. 14:12

Inger Støjberg (DD):

Lad os nu lige tage den, vi kan lige så godt få den aflivet. Folk kommer med forskellige baggrunde i Danmarksdemokraterne – selvfølgelig gør de det. Jeg aner ikke, hvad alle mennesker har tænkt førhen, men jeg ved, hvad alle i Danmarksdemokraterne tænker nu, og den linje, som jeg ligesom har givet udtryk for, er jo Danmarksdemokraternes linje. Det er jo noget af det, vi både har talt om og diskuteret og nedfældet, og jeg ved ikke hvad, og det er, at vi er kritiske over for EU, fordi vi synes, at EU har bredt sig for meget.

Det er simpelt hen blevet et monster, der blander sig i for mange ting, men når det er sagt, ønsker vi bestemt ikke, at vi skal melde os ud af EU, for vi mener rent faktisk, at et samarbejde omkring handel er noget af det, der styrker os alle sammen og sådan set bare har gjort Europa både rigere og friere. Og så er vi jo store tilhængere af hele grundtanken omkring oprettelsen af EF, og hvis jeg må være lidt en drømmer i dag, er det i virkeligheden EF-samarbejdet, jeg drømmer mig tilbage til.

Kl. 14:14

Anden næstformand (Jeppe Søe):

Spørgeren.

Kl. 14:14

Niels Flemming Hansen (KF):

Tak for det. Jeg skal forsøge, næste gang jeg er dernede, at købe par sokker med nogle stjerner på med hjem til ordføreren.

Der er et andet emne, som jeg har tænkt meget på i den her lidt usikre tid, i forhold til samarbejdet med EU. Danmarksdemokraterne var jo ikke med i valgkampen i forhold til ophævelse af forsvarsforbeholdet. Kan ordføreren forklare Danmarksdemokraternes holdning til netop afskaffelsen af forsvarsforbeholdet?

Kl. 14:14

Anden næstformand (Jeppe Søe):

Ordføreren.

Kl. 14:14

Inger Støjberg (DD):

Når vi ikke anbefalede, at man skulle afskaffe forbeholdet omkring forsvaret, handlede det mest om, at det jo er endnu et slag for, at EU kommer til at overtage mere. Vi er sådan set godt tilfredse med det forsvarsforbehold, som vi har. Vi mener, at det er en fordel, at vi selvfølgelig kan deltage i internationale operationer, og det kan vi jo uden om forsvarsforbeholdet, og derfor mener vi sådan set ikke, at der var grund til at ophæve det.

Nu er det ophævet, og det er så, som det er. Hvis man skal være helt ærlig, har det måske heller ikke gjort den helt store forskel, og det var egentlig også lidt en af vores pointer i valgkampen: Hvad kommer det egentlig til at gøre af forskel? Og endelig er krisen i Ukraine jo ikke et argument for at ophæve forsvarsforbeholdet.

Kl. 14:15

Anden næstformand (Jeppe Søe):

Tak. Den næste spørger er fru Jette Gottlieb.

Kl. 14:15

Jette Gottlieb (EL):

Tak. Nu lagde ordføreren jo i sin tale meget vægt på, hvad Danmarksdemokraterne kan samarbejde med regeringen om, men jeg er lidt nysgerrig på spørgsmålet om, hvad Danmarksdemokraterne kan samarbejde om til anden side. Og det første, jeg vil spørge om, er, hvordan Danmarksdemokraternes forhold er til at sikre en udbygning i landdistrikterne i forhold til byerne, bl.a. igennem en stærkt forøget kollektiv transport-mulighed på det område.

Kl. 14:16

Anden næstformand (Jeppe Søe):

Ordføreren.

Kl. 14:16

Inger Støjberg (DD):

Altså, for det første vil jeg sige, at jeg aldrig har haft så nært et samarbejde med Enhedslisten som her igennem de sidste uger, og det har været en særlig oplevelse, men det har også været en særlig god oplevelse, vil jeg sige. Men det er underligt at have fru Mai Villadsen på hurtigkald på telefonen, det vil jeg sige; det er mærkeligt. Men ikke desto mindre har det været tillidsfuldt og godt.

Omkring landdistrikterne vil jeg sige, at det er en hjertesag for os, og det ved fru Jette Gottlieb også at det er. Men hvis det kommer til kollektiv trafik, tror jeg måske nok, at vore veje skilles lidt, om man så må sige, ganske enkelt fordi der jo ikke er basis for kollektiv trafik i sådan oprindelig forstand. Hvis vi taler flextrafik og sådan nogle ting, kan vi sagtens se det. Men der er bare også uhyre mange mennesker i landdistrikterne, der har brug for at have en bil.

Kl. 14:17

Anden næstformand (Jeppe Søe):

Spørgeren.

Kl. 14:17

Jette Gottlieb (EL):

Nu spørger jeg, bl.a. fordi det jo ikke er alle, der har mulighed for at køre i en bil, altså skoleelever, der skal til deres skole, og folk, der ikke har mulighed for at komme på arbejde på anden vis. Så mit spørgsmål gik altså på alternative kollektiv trafik-muligheder, som kunne give mulighed for vækst og fungeren i et lokalområde, og det var egentlig den form, jeg bad om at høre om Danmarksdemokraterne har nogle gode ideer til hvordan man kunne etablere, så man kunne sikre, at der var både leve- og arbejdsmuligheder i landdistrikterne.

Kl. 14:17

Anden næstformand (Jeppe Søe):

Ordføreren.

Kl. 14:17

Inger Støjberg (DD):

Men f.eks. sådan noget som flextrafik, som jeg nævnte lige før, er jo bestemt en god mulighed. Men det handler jo også om at få f.eks. sådan noget som uddannelsesinstitutioner flyttet ud fra nogle af de store byer. Det er jo derfor, jeg er rigtig ked af, at regeringen som noget af det første har fjernet nogle af de her velfærdsuddannelser, altså pædagoguddannelser og sådan nogle ting, som det jo ellers gav rigtig god mening at have ude i de lidt mindre byer, og man kan jo altså godt bygge et rigtig godt uddannelsesmiljø op også dér. Hjørring er faktisk et rigtig godt eksempel på det, hvor bioanalytikeruddannelsen har tiltrukket flere studerende end tidligere. Så jeg tror også, det er den retning, man skal tænke i. Men f.eks. flextrafik: Ja!

Kl. 14:18

Anden næstformand (Jeppe Søe):

Tak. Næste spørger er hr. Christian Friis Bach.

Kl. 14:18

Christian Friis Bach (RV):

Tak for det, og tak til fru Inger Støjberg. Mit spørgsmål vedrører arbejdsudbuddet. Jeg hørte fru Inger Støjberg sige, at hun er borgerlig helt ind til benet, og borgerlig politik er jo at stå vagt om velfærden og væksten, ikke mindst, også i Danmark. Og det kræver jo et øget arbejdsudbud i størrelsesordenen måske 40.000-50.000 i 2030. Så mit spørgsmål til fru Inger Støjberg er: Hvilke initiativer mener Danmarksdemokraterne vi skal tage for at øge arbejdsudbuddet i den størrelsesorden?

Kl. 14:19

Anden næstformand (Jeppe Søe):

Ordføreren.

Kl. 14:19

Inger Støjberg (DD):

Jeg tror, at noget af det, man skal kigge på, f.eks. er at gøre betingelserne for udenlandsk arbejdskraft bedre for dem, der skal rekruttere. Det kan være at gøre det mere smidigt – jeg har jo selv arbejdet med det som udlændingeminister – og det kan også være at sænke beløbsgrænsen. Det var to ting vedrørende udenlandsk arbejdskraft. Men vi vil også meget gerne kigge på en su-reform, som også er noget af det, der kan være med til at sikre mere arbejdskraft.

Kl. 14:19

Anden næstformand (Jeppe Søe):

Spørgeren.

Kl. 14:19

Christian Friis Bach (RV):

Tak for det, og der kom fru Inger Støjberg mig lidt i forkøbet, for det var mit opfølgende spørgsmål, nemlig: Hvor mange mennesker mener fru Inger Støjberg vi kunne bibringe det danske arbejdsmarked ved at sænke beløbsgrænsen og også forlænge den? Og skal beløbsgrænsen sænkes yderligere, ud over det, der allerede ligger i den 3-årige ordning?

Kl. 14:20

Anden næstformand (Jeppe Søe):

Ordføreren.

Kl. 14:20

Inger Støjberg (DD):

Altså, jeg og Danmarksdemokraterne har det jo helt grundlæggende sådan, at hvis man kommer til Danmark for at arbejde, er man velkommen, men det er klart, at man så også skal rejse hjem igen den dag, hvor der ikke er et arbejde længere – det er jo ikke et socialkontor – hvis man kan hegne det ind, og det mener jeg godt man kan, f.eks. ved at sænke beløbsgrænsen. Jeg kan af gode grunde ikke i dag sige, hvor meget det vil øge arbejdsudbuddet, i og med vi ikke ved, hvor meget beløbsgrænsen så kunne sænkes til. Men det er klart, at med det vil jo så også skulle følge, at man rent faktisk holder øje med, at folk så arbejder, når de er her, og at man overholder de regler, der er. Så jeg kan ikke sætte et antal på, men det er noget af det, vi gerne vil være med til at kigge på, og så derudover f.eks. su, altså lægge kandidatdelen om til lån. Sådan nogle ting er også noget af det, der er med til at øge arbejdsudbuddet.

Kl. 14:20

Anden næstformand (Jeppe Søe):

Tak for det. Så er det hr. Mikkel Bjørn.

Kl. 14:20

Mikkel Bjørn (NB):

Fru Inger Støjberg nævner i sin tale vigtigheden af at fortsætte den stramme udlændingepolitik, og det er jo ikke nogen hemmelighed, at noget af det, der står i vejen for, at vi kan føre en stram udlændingepolitik, bl.a. ved at udvise kriminelle udlændinge, er, at vi får et opgør med de internationale konventioner. Og der har Danmarksdemokraterne jo haft lidt uld i mund og sagt, at vi skal arbejde langsigtet med en strategi om at ændre konventionerne indefra i stedet for bare at sætte dansk lov over konventionerne. Og derfor er jeg bare lidt nysgerrig på at høre, og det er egentlig et simpelt spørgsmål: Hvad vil fru Inger Støjberg sige til de danskere, der i mellemtiden, mens fru Inger Støjberg arbejder på en langsigtet strategi om at ændre konventionerne, skal leve med og under store økonomiske udgifter, overfald, trusler, intimideringer og generelt øget utryghed i samfundet? For det vil jo være konsekvensen. Danmarksdemokraterne er ikke de første, der har haft en ambition om at ændre konventionerne indefra. Tak for ordet.

Kl. 14:21

Anden næstformand (Jeppe Søe):

Ordføreren.

Kl. 14:21

Inger Støjberg (DD):

Nej, men jeg er rent faktisk en af de første, der har været med til at ændre en konvention, nemlig statsløsekonventionen, indefra. Så jeg ved faktisk godt lidt, hvad jeg taler om. Det var jo under den tidligere regering, og det blev i høj grad gjort sammen med hr. Søren Pape Poulsen, som var justitsminister på daværende tidspunkt. Vi er ikke fan af konventionerne, som de er nu. Og jeg mener, at det er helt forkert, når konventioner f.eks. tager større hensyn, synes jeg nogle gange, til den kriminelle udlænding, end de gør til danskere, der er født og opvokset her, og som har tjent landet igennem hele deres liv. Og det er sådan noget, vi gerne vil være med til at ændre.

Kl. 14:22

Anden næstformand (Jeppe Søe):

Spørgeren.

Kl. 14:22

Mikkel Bjørn (NB):

Tak for svaret. Jeg synes dog ikke, jeg helt fik svar på mit spørgsmål. Mit spørgsmål var: Hvad er fru Inger Støjbergs svar til de danskere, der i mellemtiden, fordi man arbejder på en langsigtet løsning, skal leve med daglige konsekvenser af den uansvarlige nuværende udlændingepolitik?



Kl. 14:22

Anden næstformand (Jeppe Søe):

Ordføreren.

Kl. 14:22

Inger Støjberg (DD):

Altså, nu taler jeg meget af egen erfaring. Vi kan jo ikke alle sammen løbe rundt med en fodlænke på, og derfor er der også en grænse for, hvor langt man kan gå i forhold til konventionerne. Vi vil gerne være med til både at udfordre konventionerne og at gå til kanten af konventionerne. Men mit svar vil så være, at vi jo ikke alle sammen kan løbe rundt med en fodlænke, for så ville vi også mangle hr. Mikkel Bjørn her i Folketingssalen.

Kl. 14:23

Anden næstformand (Jeppe Søe):

Tak til spørgeren. Så er det næste spørger, og det er fru Pia Kjærsgaard.

Kl. 14:23

Pia Kjærsgaard (DF):

Tak for det. Den her debat og den senere tids offentlige debat har drejet sig meget om store bededag. Det er naturligt; folk vil ikke miste den af mange årsager. Jeg har jo selv fremført, hvad jeg egentlig mener er det væsentlige, altså det kulturelle, det religiøse og sammenhængskraften. Det er meget, meget vigtigt for danskerne i en tid, hvor der er rodløshed, utryghed osv. Det er en del af det, og der er også mange andre ting.

Nu har jeg lagt mærke til, at man mange gange har spurgt hr. Søren Espersen, når han har været ind og ud af forhandlingslokalet, om Danmarksdemokraterne går ind for en folkeafstemning. Svaret har været meget tvetydigt, og det er også helt naturligt, at det er formanden, der lægger linjen, så derfor spørger jeg formanden for Danmarksdemokraterne: Hvordan stiller man sig i forhold til en folkeafstemning? Jeg synes jo ikke, at der skal holdes folkeafstemning hver dag, men der er altså også ting, der er for vigtige til bare at lægge over til politikerne, og her synes jeg, det er meget vigtigt, at vi får den folkeafstemning.

Kl. 14:24

Anden næstformand (Jeppe Søe):

Ordføreren.

Kl. 14:24

Inger Støjberg (DD):

Altså, for det første er jeg fuldstændig enig med fru Pia Kjærsgaard i, at folkeafstemninger ikke er noget, vi skal have hver og hver anden dag, og at det skal være noget meget stort, hvis man skal afholde en folkeafstemning. Vi lukker ingen døre. Nu er det så med fare for at lyde som hr. Søren Espersen, men det må fru Pia Kjærsgaard så lige leve med. Vi lukker ingen døre i forhold til en folkeafstemning. Men omvendt synes jeg egentlig også, at tiden er til lige at lade regeringen overveje situationen. Altså, vi vil meget anbefale regeringen at lytte godt efter den samlede opposition; det gælder jo også Dansk Folkeparti. Vi vil meget anbefale regeringen at lytte nu og lige tænke sig om en ekstra gang. Derfor vil jeg bare sige, at når hr. Søren Espersen har sagt, hvad han har sagt, så er det fuldstændig Danmarksdemokraternes linje.

Kl. 14:25

Anden næstformand (Jeppe Søe):

Spørgeren.

Kl. 14:25

Pia Kjærsgaard (DF):

Det tænkte jeg nok. Men jeg vil bare sige, at det, der sker nu, jo er, at man via grundlovens § 42 forsøger at samle de her 60 underskrifter. Og det er jo ikke nødvendigvis sådan, at det udløser en folkeafstemning. Det, det kunne gøre, var netop, at regeringen tænkte sig om, for ville der så være et flertal for at udløse en folkeafstemning? Og så er det så min opfattelse, at så ville regeringen tænke sig rigtig godt om og lade være med at afskaffe store bededag, fordi de netop ikke ønsker en folkeafstemning. Så fint har man jo formuleret grundlovens § 42, så jeg vil bare meget anbefale, at man hos Danmarksdemokraterne ikke tænker sig om alt for længe, for det lyder jo, som om regeringen fastholder, at store bededag skal afskaffes.

Kl. 14:26

Anden næstformand (Jeppe Søe):

Tak. Ordføreren.

Kl. 14:26

Inger Støjberg (DD):

Jeg kan i hvert fald sige så meget, at jeg er fuldstændig enig i fru Pia Kjærsgaards betragtninger om, hvad store bededag også er: at det er meget mere end økonomi, og at det også er, jeg tror, fru Pia Kjærsgaard nævnte sammenhængskraft og tradition og det, at vi hviler på en kristen kultur. Og jeg kan ikke være mere enig. Men om vi skal udløse en folkeafstemning, synes jeg beror meget på, hvordan regeringen agerer nu her efterfølgende. Og det er derfor, vi har tilladt os at sætte os ned og også lige bruge lidt tid på det. Men lad os nu håbe, at regeringen lytter til os alle sammen.

Kl. 14:26

Anden næstformand (Jeppe Søe):

Næste spørger er hr. Thomas Skriver Jensen.

Kl. 14:26

Thomas Skriver Jensen (S):

Tak for det. Det er jo en sand fornøjelse at sidde her og lytte til fru Inger Støjbergs positive og konstruktive tilgang til samarbejdet med regeringen, endda illustreret med en lang række punkter, hvor man godt kunne se et samarbejde. Noget af det, der ikke blev nævnt, og som i virkeligheden er et af de områder, hvor jeg håber, at Danmarksdemokraterne byder sig konstruktivt til, er på erhvervsuddannelsesområdet. Det står efterhånden klart for de fleste, at hvis vi skal have et godt velfærdssamfund, og hvis vi ikke skal tabe den grønne omstilling på gulvet, skal der ske noget på det område. Derfor kunne jeg egentlig godt tænke mig at spørge fru Inger Støjberg, om hun ser et behov for at investere i erhvervsuddannelserne, og om hun ser et behov for, at flere både unge og voksne mennesker vælger at gå den vej.

Kl. 14:27

Anden næstformand (Jeppe Søe):

Ordføreren.

Kl. 14:27

Inger Støjberg (DD):

Det kan jeg fuldstændig bekræfte hr. Thomas Skriver Jensen i, altså at det er der et kæmpestort behov for, og der er behov for begge dele, både at få flere ind på uddannelserne og så også at sikre, at f.eks. det materiel, man har på erhvervsuddannelserne, er tidssvarende. Man kan sådan set godt forstå det unge menneske, der ikke har lyst til gå på en erhvervsuddannelse, hvis man står med gammelt udstyr og skal uddannes med det, og så skal man i virkeligheden ud at arbejde med noget helt andet. Og det sender også et fuldstændig forkert signal til de unge om, at man netop har nedprioriteret sådan noget som udstyr og materiel på erhvervsuddannelserne.

Jeg kan i øvrigt sige, at alle partiledere på et tidspunkt i valgkampen var samlet i Aarhus til et debatmøde, og der var konklusionen på debatten, og det var det fra den ene til den anden side af Folketinget, at det her bliver vi simpelt hen også nødt til at få set på, for det nytter ikke noget blot at sige, at vi skal have flere ind på uddannelserne, hvis vi ikke også er villige til at prioritere uddannelserne, herunder også materiel.

Kl. 14:28

Anden næstformand (Jeppe Søe):

Spørgeren.

Kl. 14:28

Thomas Skriver Jensen (S):

Tak for det. For mig at se går den her diskussion i to spor: Der er den økonomiske del, og der hører jeg en tilkendegivelse af, at det vil man gerne være med til at se på, og så er der hele optagedelen, og der er der jo mange veje, man kan gå ned ad. Jeg har prøvet at undersøge lidt, hvad Danmarksdemokraterne ser som løsningen, og det eneste, jeg kan finde, er, at man mener, at gymnasierne i højere grad skal løfte et ansvar, for at vi får mere faglært arbejdskraft. Kunne fru Inger Støjberg ikke sige en lille smule om, om der er andre områder? Jeg tænker eksempelvis på en mere praktisk folkeskole eller bedre vejledning til ufaglærte, der godt kunne tænke sig at tage en faglig uddannelse eller lignende.

Kl. 14:29

Anden næstformand (Jeppe Søe):

Ordføreren.

Kl. 14:29

Inger Støjberg (DD):

Det er rigtigt nok, at vi i valgkampen rent faktisk foreslog, at man på gymnasierne i stedet for at tage, hvad der i dag er et fuldt gymnasiumpensum, kunne krydre det med at tage f.eks. en industriel og lidt mere praktisk del ind. Dermed kunne man jo ligesom håbe på, at der ville være flere, der kunne finde på at gå den vej. Man har jo sådan set også kombineret det, for når man kigger på landbrugsuddannelserne, har man jo også kombineret gymnasiet med fagligt landbrug. Så sådan noget kunne det være.

Så handler det jo i virkeligheden også om at få talt hele det her område op og få gjort alle bevidste om, hvor vigtigt det er, og at vi simpelt hen ikke kan hænge sammen som samfund og få den indtjening, vi skal have i Danmark, hvis ikke der kommer flere ind på de erhvervsuddannelser. Så ja, det er helt fra folkeskolen og videre op.

Kl. 14:30

Anden næstformand (Jeppe Søe):

Tak for det. Næste spørger er hr. Kasper Roug.

Kl. 14:30

Kasper Roug (S):

Tak for det. Tak for ordførertalen også, den var rigtig spændende. Og jeg synes også, at det var rigtig dejligt at høre, at Danmarksdemokraterne selvfølgelig også er et ansvarligt parti og gerne lægger op til en ansvarlig politik. Jeg lagde dog også mærke til, at Danmarksdemokraterne jo desværre også allerede kalder regeringen for uansvarlig og magtfuldkommen. Vi har jo ikke engang været her en måned, men ikke desto mindre synes jeg, det er en hurtig dom.

Når vi så taler om det, taler Danmarksdemokraterne jo også om en sammenhængskraft i Danmark, og det er jeg selvfølgelig rigtig glad for at høre, for det er jo også noget af det, som regeringen gerne vil opnå. Noget af det, som vi tænker meget over, er, hvordan vi kan få land og by til at hænge bedre sammen, specielt i forhold til nye statslige arbejdspladser på den ene eller anden måde. Hvordan tænker Danmarksdemokraterne at de kan samarbejde om det, og hvad vil Danmarksdemokraterne byde ind med omkring det?

Kl. 14:31

Fjerde næstformand (Karina Adsbøl):

Fru Inger Støjberg.

Kl. 14:31

Inger Støjberg (DD):

Altså, jeg må med skam meddele, at jeg ikke har kaldt regeringen for uansvarlig, men jeg har kaldt regeringen for magtfuldkommen – det er rigtigt. Det skal jeg overveje om jeg kan få med ind, hvis der bliver en anden runde i aften. Men når det er sagt, ærgrer vi os jo rent faktisk over, at partiet Venstre, som ellers gik til valg på at flytte 5.000 statslige arbejdspladser ud i landdistrikterne, ikke har fået det med i regeringsgrundlaget. Så jeg kunne næsten spørge omvendt: Hvorfor er det ikke med i regeringsgrundlaget, at der skal flere statslige arbejdspladser ud? Hvorfor er det, at man her fra begyndelsen af er startet med at fjerne velfærdsuddannelserne fra landdistrikterne? Det synes jeg også er brandhamrende ærgerligt.

Vi kom selv med nogle forslag i valgkampen, bl.a. om at hæve kørselsfradraget i yderområderne, ikke bare for dem, der bor i yderområderne, som måske skal ind til større byer for at arbejde, men også for dem, der bor i større byer, og som skal ud i yderområderne for at arbejde. Det er også en af de ting, som vi godt kunne tænke os kom med.

Jeg tror selv, at sådan noget som uddannelser er helt, helt afgørende for, om der er flere, der vil bo i yderområderne. Derfor er det jo noget af det, vi prioriterer meget højt, og derfor er det også noget af det, vi også kommer til at prioritere i forhold til f.eks. lægeuddannelsen, som man godt kunne se på om ikke skulle opnormeres i f.eks. Aalborg. Det er noget af det, der sandsynligvis vil sikre en bedre lægedækning.

Kl. 14:32

Fjerde næstformand (Karina Adsbøl):

Tak. Jeg skal lige høre, om der ønskes en anden kort bemærkning. Værsgo.

Kl. 14:32

Kasper Roug (S):

Tak, og tak for svaret. Jeg ved ikke lige, om jeg er så glad for den inspiration i forhold til uansvarlighed, jeg startede med at give, men ikke desto mindre er det rigtig godt at høre, at Danmarksdemokraterne har land og by-diskussionen højt oppe på dagsordenen.

Regeringen har jo i regeringsgrundlaget et meget konkret forslag omkring permanentgørelse af den statsgaranti, der er ved boligkøb i yderområderne. Er det noget, som Danmarksdemokraterne kunne være interesseret i at følge op på sammen med regeringen?

Kl. 14:33

Fjerde næstformand (Karina Adsbøl):

Tak. Fru Inger Støjberg.

Kl. 14:33

Inger Støjberg (DD):

Vi vil gerne være med i alt, hvad der handler om yderområderne, for noget af det, der bekymrer os rigtig meget – og det er også noget af det, der er dna'et i partiet – er, om Danmark kommer til at knække over, så man ligesom kører ét løb i de meget store byer, og så glemmer man lidt det, der ligger lidt længere væk. Sådan noget som, at det skal kunne lade sig gøre at leve og bo i de områder og have et hus og eje et hus, er selvfølgelig noget af det, vi også prioriterer.

Kl. 14:33

Fjerde næstformand (Karina Adsbøl):

Tak. Den næste spørger på listen er hr. Jens Joel fra Socialdemokratiet. Værsgo.

Kl. 14:33

Jens Joel (S):

Tak for det, og tak til fru Inger Støjberg for ordførertalen. Jeg kunne forstå, at en del af forberedelsen havde været at være inde på Socialdemokratiets hjemmeside. Jeg kan helt generelt anbefale, at man dér søger inspiration.

Men det, jeg vil spørge til, er i virkeligheden noget angående bandebekæmpelse. Der har jo været det her eftersyn af, hvordan det er gået, og hvis man skal gøre en lang historie kort, kan man jo sige, at de bandepakker, vi har lavet igennem tiden, faktisk har haft en ret stor effekt, men at der stadig væk også er nogle udfordringer. Der kunne jeg godt tænke mig at spørge Danmarksdemokraternes formand, hvad hun sådan tænker er de store udfordringer. Hvad kunne vi tage fat på, og hvad kunne vi egentlig gøre i den forbindelse?

Kl. 14:34

Fjerde næstformand (Karina Adsbøl):

Fru Inger Støjberg.

Kl. 14:34

Inger Støjberg (DD):

Noget af det, som vi ved der er allerflest kriminelle, der har respekt for, er, hvis de kan blive sendt ud af landet. Det er jo bare et faktum, at en stor del af de personager, som er i banderne, og som er optaget i banderne, er udlændinge. Så noget af det, som jeg synes man skal kigge på i endnu højere grad, er simpelt hen at få dem udvist af landet, så snart de har udstået deres straf.

En af de andre ting, som vi opererede med i sin tid, da jeg var med i den borgerlige regering, var jo at få oprettet et fængsel i udlandet. Det er bestemt også noget af det, der har en afskrækkende virkning, er jeg ikke et hak i tvivl om. Det gik så desværre fuldstændig i stå under den socialdemokratiske regering, men nu kan man da så håbe, at der i det mindste kan komme det gode ud af det, at der nu er kommet nogle Venstrefolk ind i regeringen. Vi vil i hvert fald gerne være med til at skubbe på.

Kl. 14:35

Fjerde næstformand (Karina Adsbøl):

Tak. Jeg skal lige sige, at der er lidt uro her i salen, og at hvis man skal føre samtaler, må man gerne gå ud i sidegemakkerne.

Værsgo til hr. Jens Joel for den anden korte bemærkning.

Kl. 14:35

Jens Joel (S):

Apropos hvad Socialdemokratiet har foreslået og ordførerens inspiration på den hjemmeside, var en af de ting, som vi har ønsket at tage fat på, jo det her med at ulovliggøre, at man rekrutterede børn og unge til banderne. Det mener jeg jo egentlig er noget af det vigtigste, hvis vi skal sætte ind, altså at vi skal undgå, at det her – om man så må sige – går i arv, eller at man fisker der, hvor nogle af de børn og unge måske er mest sårbare, og på den måde får dem rekrutteret og så også får dem oplært på den forkerte side af loven.

Så kunne Danmarksdemokraterne se sig selv i et samarbejde omkring f.eks. sådan noget?

Kl. 14:36

Fjerde næstformand (Karina Adsbøl):

Fru Inger Støjberg.

Kl. 14:36

Inger Støjberg (DD):

Jeg har svært ved at sætte på en skala, hvad der er vigtigst, altså om det er at få dem, som er bandemedlemmer, og som har gjort noget kriminelt – eller det har de jo så, når de er med i en bande – udvist, og så kan de i hvert fald heller ikke rekruttere, eller om det er at gøre det ulovligt, at børn og unge kan blive rekrutteret. Men ja, det vil vi gerne være med til at kigge på. Det er bare for at sige, at begge dele jo altså er ekstremt vigtige, også det at få dem sendt ud af landet. Så kan de i hvert fald heller ikke rekruttere. Men ja, det vil vi meget gerne være med til at kigge på.

Kl. 14:36

Fjerde næstformand (Karina Adsbøl):

Tak for det. Så går vi videre til den næste spørger, og det er fru Karin Liltorp fra Moderaterne.

Kl. 14:36

Karin Liltorp (M):

Tak for det, og tak for talen. Jeg bed mærke i, at I er et ansvarligt parti, der meget gerne vil samarbejde, og det synes jeg jo tyder rigtig godt. Jeg kunne godt tænke mig at høre, om I også vil have en konstruktiv tilgang til det at opfylde klimamålene og nå i mål med den her reduktion på 70 pct. i CO2-udledningen, og om I i partiet har snakket om nogle konkrete idéer til, hvordan vi kan nå derhen sammen.

Kl. 14:37

Fjerde næstformand (Karina Adsbøl):

Fru Inger Støjberg.

Kl. 14:37

Inger Støjberg (DD):

Ja, vi har jo altså tilsluttet os 70-procentsmålsætningen. Men jeg vil også bare sige, at vi også bliver nødt til at få noget sund fornuft ind i hele den her klimadebat, for det nytter jo ikke noget, at vi f.eks. jager hele landbruget ud af Danmark. Vi holder jo ikke op med at spise kød og drikke mælk, bare fordi det ikke bliver produceret her, og så skal det bare produceres i et andet land, og så skal det fragtes hertil, så vi vil bare se nogle arbejdspladser, der så også bliver flyttet fra landområderne – nu var vi lige inde på det lige før – og det synes vi bare er en uheldig udvikling. Men ja, vi vil meget gerne være med til at opfylde den 70-procentsmålsætning. Det er jo bl.a. også derfor, at vi, hvis vi lige tager landbruget, har meget kig på, hvad det er, landbruget selv gør i øjeblikket, og der må man bare sige, at landbruget jo er langt længere fremme i Danmark, end man er i rigtig mange andre lande. Dem, der i virkeligheden har svigtet, er politikerne, f.eks. da man laver en aftale om, at der skal udtages lavbundsjorder, og at man så ikke får sat konsulenter af, så landbruget kan komme i gang. Det er jo sådan en af de ting, vi passende kunne arbejde sammen om.

Kl. 14:38

Fjerde næstformand (Karina Adsbøl):

Vi skal lige overholde taletiderne. (Inger Støjberg (DD): Det er ikke godt at blive irettesat af ens egne.) Nej.

Ønsker spørgeren en kort bemærkning til? Værsgo.

Kl. 14:38

Karin Liltorp (M):

Det lyder supergodt, at I er interesseret i et konstruktivt samarbejde, og jeg håber også, at I er åbne over for at komme med nogle konkrete idéer, hvis I mener, at landbruget skal fredes. Men vi er helt enige om, at det ikke bare skal være på bekostning af landbruget, men at vi skal finde nogle fornuftige løsninger. Jeg håber også, at I vil være med i de fremtidige aftaler.

Kl. 14:38

Fjerde næstformand (Karina Adsbøl):

Fru Inger Støjberg.

Kl. 14:38

Inger Støjberg (DD):

Det vil vi bestemt, og så håber vi også, at I krydrer det med lidt sund fornuft og ikke bare trækker alt muligt ned over et erhverv som f.eks. landbruget.

Kl. 14:38

Fjerde næstformand (Karina Adsbøl):

Den næste på listen over spørgere er fru Lise Bertelsen fra Det Konservative Folkeparti. Værsgo.

Kl. 14:39

Lise Bertelsen (KF):

Mange tak for det. Jeg vil starte med at sige tak for en rigtig flot ordførertale om en hel masse, vi kan samarbejde om, og så var det tilmed på godt jysk – tak for det.

Som helt ny folkevalgt politiker kan jeg undre mig over den demokratiske proces, jeg indtil nu har oplevet. Er fru Inger Støjberg enig i, at det undergraver tilliden til, at regeringen reelt ønsker et bredt samarbejde i Folketinget, når den fremsætter ultimative krav og giver en svarfrist på 7 døgn?

Kl. 14:39

Fjerde næstformand (Karina Adsbøl):

Fru Inger Støjberg.

Kl. 14:39

Inger Støjberg (DD):

Jeg kan sige så meget, at jeg har haft lidt flere år i Folketinget, men jeg er lige så rystet over den måde, som regeringen har valgt at gribe det an på. Og jeg må sige, at oven på den valgkamp, vi var i, oven på alle de fine ord, der blev sagt, og oven på alle de fine ord, der så også blev sagt efterfølgende, da man skulle til at danne regering, kan jeg slet ikke forstå, hvordan vi er endt, hvor vi er endt.

Det er helt uhørt, at man på den her måde sidder og forhandler med en pistol i tindingen på os alle sammen. Og det skal selvfølgelig også ses i det lys, at oppositionen har kunnet finde ud af at samle sig, ikke bare om en protest over det her og en kritik af, hvordan metoderne har været, men også om en finansiering. Det tror jeg ikke der var nogen der havde troet for 2 måneder siden – jeg havde i hvert fald ikke selv troet på det. Men det viser jo bare, at når tingene bliver så urimelige og så forkerte og så udanske, samler vi os, og det gør vi altså lige fra Nye Borgerlige til Enhedslisten og alle os midtimellem.

Kl. 14:40

Fjerde næstformand (Karina Adsbøl):

Ønsker fru Lise Bertelsen yderligere en kort bemærkning? Nej. Så går vi videre, og så er det hr. Lars Boje Mathiesen fra Nye Borgerlige. Værsgo.

Kl. 14:40

Lars Boje Mathiesen (NB):

Tak. Jeg synes normalt ikke, at fru Inger Støjberg har uld i mund, men jeg synes, at fru Inger Støjberg havde lidt uld i mund i sit svar til min gode kollega Mikkel Bjørn.

Hos os i Nye Borgerlige kommer vi altid til at sætte kvinder og danske kvinders rettigheder som ofre for udenlandske voldtægtsforbrydere før voldtægtsforbryderne. Sådan vil det altid være med Nye Borgerlige. Men vi kan høre, at det ikke er sådan hos Danmarksdemokraterne, som siger: Ja, men indtil vi kan få ændret konventionerne, må ofrene for voldtægtsforbrydere finde sig i det, og sådan er det bare. Er det sådan jeg skal forstå det, fru Inger Støjberg siger: at indtil den lange proces er færdiggjort, er svaret til de danske kvinder, som bliver ofre for udenlandske voldtægtsforbrydere altså, at det er bare ærgerligt, Sonny Boy, for sådan må det være, indtil vi kan blive enige herinde? Der er jo muligheder for, at man i stedet vælger at sige, at på visse områder, f.eks. hvis det gælder strafferetten i forbindelse med udenlandske voldtægtsforbrydere, tæller dansk lovgivning højere end f.eks. Den Europæiske Menneskerettighedsdomstol, som er aktivistisk – det håber jeg vi er enige om.

Så hvad er svaret til de kvinder derude – ikke så meget til Folketinget, men de kvinder, som i mellemtiden må være ofre, indtil man får færdigbehandlet nogle ændringer af konventionerne?

Kl. 14:42

Fjerde næstformand (Karina Adsbøl):

Man skal lige overholde taletiden.

Fru Inger Støjberg, værsgo.

Kl. 14:42

Inger Støjberg (DD):

Nej, det er ikke sådan, hr. Lars Boje Mathiesen skal forstå mit svar, og det tror jeg også godt hr. Lars Boje Mathiesen ved. Jeg synes sådan set, det er fair nok at sige, at vi vil gå lige til kanten, og at vi også godt vil udfordre konventionerne, men jeg er jo sådan set det levende bevis på, at der jo tilsyneladende også er en grænse for, hvor langt man kan gå, og jeg ville også være rigtig ked af, hvis hr. Lars Boje Mathiesen måtte være fraværende i Folketinget, fordi han gik rundt med en fodlænke.

Derfor vil jeg bare sige, at det må handle om at få ændret konventionerne og indtil da gå til kanten og også gerne udfordre konventionerne. Og jeg mener stadig væk, at der er steder, hvor der kan strammes op, for selvfølgelig – og det ved hr. Lars Boje Mathiesen jo også godt – er det jo vigtigst at tage hensyn til den, en forbrydelse er gået ud over, frem for den, der har forbrudt sig mod loven.

Kl. 14:43

Fjerde næstformand (Karina Adsbøl):

Ordføreren.

Kl. 14:43

Lars Boje Mathiesen (NB):

Undskyld, men fodlænker til fru Inger Støjberg, mig eller hr. Mikkel Bjørn har jo intet med udenlandske serievoldtægtsforbrydere at gøre. Og jeg sætter hjertens gerne de udenlandske voldtægtsforbrydere bag lås og slå, indtil de forstår, at der kun er én vej ud, og det er ud af Danmark. Det er den måde, man sætter danskerne først, det er den måde, man sætter disse kvinder først. Så kan man godt snakke om alt muligt med, at hr. Mikkel Bjørn og jeg og fru Inger Støjberg skal have fodlænker på, men det er jo ikke det, vi taler om her. Vi taler om udenlandske voldtægtsforbrydere og om, at vi ikke længere skal finde os i, at der er nogle gammeldags konventioner, som ikke er tilpasset den forfejlede indvandringspolitik, der er blevet ført i Danmark i så mange år, og det bliver vi nødt til herinde fra Folketingssalen af at tage ansvar for.

Kl. 14:43

Fjerde næstformand (Karina Adsbøl):

Tak. Så er det fru Inger Støjberg.

Kl. 14:43

Inger Støjberg (DD):

Jeg er fuldstændig enig med hr. Lars Boje Mathiesen i, at der jo skal strammes op på det her område, og det håber jeg bare vi kan presse regeringen til at gøre. Vi vil gerne være med til alt, hvad der overhovedet kan lade sig gøre inden for de rammer, der nu engang er, og når det så er sagt, vil vi meget gerne være med til også at ændre rammerne, men det tager så tid. Jeg er så bare en af de eneste, der har prøvet rent faktisk også at have held med at ændre en konvention, nemlig statsløsekonventionen.

Kl. 14:44

Fjerde næstformand (Karina Adsbøl):

Så går vi videre til den næste spørger, og det er fru Monika Rubin fra Moderaterne. Værsgo.

Kl. 14:44

Monika Rubin (M):

Mange tak. Nu er der lige gået lidt sport i at kigge på hinandens hjemmesider, og jeg var også lige inde at kigge på Danmarksdemokraternes hjemmeside og havde egentlig svært ved at finde noget om sundhedspolitikken. Lige nu står vi jo i en sundhedskrise, vi har ambulancer, der holder i kø og ikke kan aflevere patienterne inde på hospitalerne, og jeg hører fru Inger Støjberg sige, at det er problematisk, at man nedsætter en strukturkommission for at tænke igennem, hvordan vi laver en regelret sundhedsreform af det her sundhedsvæsen. Så jeg vil gerne høre fru Inger Støjberg: Hvad er Danmarksdemokraternes forslag til en sundhedsreform?

Kl. 14:44

Fjerde næstformand (Karina Adsbøl):

Fru Inger Støjberg.

Kl. 14:44

Inger Støjberg (DD):

Nu håber jeg lige, vi er enige om, at i valgkampen slog Moderaterne – af alle – sig op på, at hvis bare de kom med i regeringen, ville alting blive godt, og så ville der bare komme en sundhedsreform sådan her. Og jeg har aldrig hørt et menneske, tror jeg, tale sundhedsvæsenet så meget ned – i øvrigt et sundhedsvæsen, som hr. Lars Løkke Rasmussen selv har været med til, må man sige, at lave rammerne for – som hr. Lars Løkke Rasmussen gjorde her i den her valgkamp. Det er bare derfor, jeg siger, det måske er lidt fattigt, at man så, når man kommer ind i regeringskontorerne, læner sig tilbage – ja, og rejser til udlandet, kan man sige, for hr. Lars Løkke Rasmussens vedkommende. Det kunne måske egentlig have været en fordel, hvis hr. Lars Løkke Rasmussen så havde taget sit ansvar på sig og var blevet sundhedsminister. Det var alt det, han stod og plæderede for i valgkampen. Men sådan skulle det ikke være.

Nogle af de ting, som vi har fremhævet, er jo netop at få øget lægedækningen i yderområderne. Jeg er selv en af dem, der har prøvet ikke at have en praktiserende læge i en tid, og det går bare ikke. Derfor kunne det jo være sådan noget som at få slettet sit su-lån, eller det kunne være sådan noget som at prøve at øge mulighederne for aflønning af de læger, der er i yderområderne – sådan nogle ting, hvis det er den del, vi taler om.

Kl. 14:46

Fjerde næstformand (Karina Adsbøl):

Ordføreren for en kort bemærkning.

Kl. 14:46

Monika Rubin (M):

Mange tak. Nu var det egentlig en regelret sundhedsreform, jeg spurgte ind til, ikke bare hvordan vi løser lægedækningen inden for almen praksis. Sundhedsvæsenet er jo andet end almen praksis. Det er også hospitalerne; det er også kommunerne; det er også hele forebyggelsesområdet. Jeg vil gerne høre, hvad Danmarksdemokraternes tanker på sundhedsområdet er, hvis det er, at man mener, at man kan løse det i morgen, uden at gå i dybden og uden at komme helt til bunds.

Kl. 14:46

Fjerde næstformand (Karina Adsbøl):

Fru Inger Støjberg.

Kl. 14:46

Inger Støjberg (DD):

Det er simpelt hen ikke mig, der har sagt, at jeg vil løse alle sundhedsproblemer i løbet af en nat. Det er fru Monika Rubins egen formand, der har sagt, at hvis bare han kom i regering, skulle han nok lige få det her løst, og det var da i en ruf, og så rejste han i øvrigt bare til udlandet og sagde: Hej, hej, så må I klare det herhjemme, og så laver vi lige en syltekrukke, og så udnævner vi en Venstremand til at blive sundhedsminister. Arh, det er lidt pauvert, ikke?

Det, vi har sagt, er, at vi først og fremmest meget gerne vil være med til det med almen praksis, fordi det er enormt utrygt f.eks. ikke at have en praktiserende læge. Det er en af de ting, som vi synes man skulle gribe fat om allerførst, og der er vi i øvrigt kommet med nogle forslag. Det gjorde vi allerede i valgkampen, og det er også dem, jeg har gentaget her i dag.

Kl. 14:47

Fjerde næstformand (Karina Adsbøl):

Tak. Vi når ikke flere spørgere i den her omgang, så tak til fru Inger Støjberg fra Danmarksdemokraterne. Så går vi videre til den næste ordfører i rækken, og det er hr. Alex Vanopslagh fra Liberal Alliance. Værsgo.

Kl. 14:47

(Ordfører)

Alex Vanopslagh (LA):

Tak for det. Jeg vil gerne i dag tale om noget, som jeg har gået og tænkt lidt over på det seneste, og jeg har også tænkt over det uden at være kommet frem til alle svarene. Jeg vil gerne tale om den splittelse og polarisering, som vi ser i stort set hele den vestlige verden, og det er egentlig også mit eget personlige og helt uvidenskabelige indtryk, at det er tiltagende i Danmark. Jeg tror, at der er mange, der kan genkende, at politiske diskussioner, også på arbejdspladsen eller ved middagsbordene, bliver mere ubehagelige og hårdere, og der er måske endda mange i dag, der er forsigtige med at sige, hvad de reelt mener, fordi de er bange for at blive hængt ud eller i værste fald miste deres job og status for at have de forkerte holdninger. Det er, som om de uenigheder, vi ser i politik og i samfundet, synes at være dybere og mere personlige, følelsesladede, uforsonlige, præget af sådan en os og dem-tænkning. Nogle gange har jeg det indtryk, der er flere og flere, der mister troen på, at samfundet er retfærdigt, og at folkestyret virker, og på den måde kan man egentlig tale om, at der er en slags fællesskabskrise. For at undgå forvirring hos Venstre og venstrefløjen mener jeg med fællesskab ikke den offentlige sektor, jeg mener vores kultur.

Hvis man ser på det overfladisk, vinder fællesskaberne jo frem i tiden, men det er mest af alt det, jeg vil kalde smålige fællesskaber – smålige fællesskaber, der splitter og polariserer og bygger på en meget, meget simpel formel. Formlen er: Du er et offer, og det er samfundet, der undertrykker dig, du er en del af det sande folk, men du et offer for eliten, der vil blæse dig et stykke; eller du er kvinde og offer for de undertrykkende, patriarkalske strukturer; du er transkønnet og offer for samfundets ciskønnede strukturer; du er en ensom singlemand, der er offer for et kvindedomineret datingmarked; eller du er klimakæmper, der er offer for de uansvarlige forældregenerationer; eller du er en sand frihedskæmper, der har gennemskuet løgnene om coronavacciner og Ukrainekrigen; eller du er måske efterkommer af en indvandrer, der er offer for statsracisme. Man kunne blive ved.

Det, som de smålige fællesskaber har tilfælles, er, at de tilbyder en fortælling og et fællesskab, som kan give identitet, hvor man bliver set, hvor man har en rolle at spille, ja, man har noget at kæmpe for og kæmpe imod, og så er det jo klart, at hvis man har den overbevisning, at man har fundet den eviggyldige sandhed, og at man er i en afgørende kamp mod selve undertrykkelsen og uretfærdigheden, skulle man da være mærkeligt indrettet, hvis ikke man ser sine politiske modstandere som personlige fjender, der skal ned med nakken for enhver pris.

Men det interessante er jo ikke problemerne, det interessante er, hvordan vi kan komme videre, hvordan vi kan få genskabt en fælles tro på Danmark. Jeg er ikke noget orakel, så jeg har selvfølgelig ikke alle svarene, men jeg tror, at noget af det drejer sig om, at vi faktisk skal sætte grænser for politik, at politik i dag i højere og højere grad drejer sig om ting, der reelt set hører privatlivet til, særlig når det kommer til køn, seksualitet og hudfarve. Men tendensen er egentlig bredere end det, politik trænger sig ind i alle samfundets og livets afkroge. Vi beslutter, hvordan en familie skal fordele dens barsel, hvordan ens sundhedsvaner skal være, hvordan en bestyrelse i en privat virksomhed skal sammensættes, og i Frederikssund Kommune åbenbart også, hvornår børn skal fødes. Og når det forholder sig sådan, at vi fra politisk hold overskrider alle grænser, kan det vel næppe overraske, at også den politiske debat bliver grænseløs og polariseret.

Jeg vil også påstå, at hvis vi ønsker et stærkt fællesskab i Danmark og mindre splittelse i samfundet, er vi ironisk nok nødt til at styrke individet og det personlige ansvar for at få et stærkere fællesskab, for hvis ikke der er en stærk følelse af et personligt ansvar, er det også svært at have et stærkt fællesskab. Det er faktisk selve forudsætningen for fællesskabet. For hvis ikke vi tror på det personlige ansvar, vil det jo altid være andres skyld, så er det samfundets skyld, så er det fællesskabets skyld, når tingene ikke kører, og så er der kun tilbage at være vred på samfundet, finde sammen i de smålige fællesskaber og omstyrte samfundet. Der oplever jeg, at mange af de stærke bevægelser, der er i tidsånden, tager udgangspunkt i, at de i hvert fald selv har forstået det hele, det er alle de andre, der er dumme, men desværre står samfundets undertrykkelse i vejen for alt det gode, og i og med at man dermed ikke selv kan gøre så meget, man kan ikke tage ansvar selv for at gøre en positiv forskel, er der ikke så meget andet tilbage end at være vred på det samfund, som er skyld i alle dårligdommene. Så uden det personlige ansvar bliver fællesskabet ikke bare skrøbeligt, det bliver ligefrem til fjenden.

Kl. 14:52

I den forbindelse er det nok et temperamentsspørgsmål, om man sådan begræder tabet af den kristne tro i Danmark, men jeg vil mene, det er hævet over enhver tvivl, at det er begrædeligt, hvis vi mister den kristne visdom, at når vi vil ændre verden til det bedre, skal vi starte med at ændre os selv til det bedre frem for at tro, at det kun er de andre, der er fejlbarlige.

Det ville blive en tand for overfladisk, hvis jeg påstod, at vejen til et samfund med mindre splittelse alene går igennem mere personligt ansvar, for jeg tror også, vi har brug for at styrke vores fællesskab. Når jeg siger fællesskab, mener jeg det lidt svært definerbare store kulturelle fællesskab, som udgør fundamentet i vores samfund, altså de værdier, de normer, de traditioner, som er med til at give os identitet som mennesker, give os en følelse af, at vi tilhører noget større, give os en oplevelse af, at vi alle sammen har en plads og en rolle at spille i andre menneskers liv og i samfundet. Det er jo egentlig det, der ligger til grund for sammenhængskraften i Danmark. Sammenhængskraften i Danmark er ikke opstået med velfærdsstaten eller den offentlige sektor, nej, det er et fællesskab, der har sine rødder helt tilbage i de folkelige bevægelser i 1800-tallet med bl.a. Grundtvig i front, hvor vi gennem oplysning, dannelse, et blomstrende foreningsliv, myndiggørelsen af borgerne fik skabt en spirende nationalfølelse, en oplevelse af samhørighed, at vi tilhører noget fælles i det her land, og at vi hver især skulle tage ansvar for det. Det er jo den bedrift, vi på en eller anden måde skal forsøge at gentage som nation og som samfund.

Jeg tror, at når fællesskabet synes at være lidt udfordret, hænger det også sammen med den kulturelle udvikling, vi haft siden 68-oprøret, hvor vi har haft for meget fokus på frigørelsen af det enkelte menneske og med den konsekvens, at vi er blevet mindre bevidst om og måske i nogle tilfælde ligefrem fjendtligt indstillet over for alle de ting, der binder os sammen, fordi vi har haft travlt med at skulle bekæmpe normer og traditioner og autoriteter. Det har i nogle tilfælde været godt, men det har betydet, at det store fællesskab er blevet svækket, og når der er et manglende værdisæt, som man til fælles i et samfund, opstår der et vakuum, og det er det vakuum, de smålige fællesskaber slås om at udfylde, og de slås for, at lige præcis deres værdier og deres opfattelse af virkeligheden og retfærdigheden skal blive dominerende. Ironisk nok har en svækkelse af det store fællesskab også betydet, at det som individ bliver sværere at finde sit ståsted, finde ud af, hvad der er meningsfuldt, for det er en ensom opgave at skulle skabe sin helt egen, unikke identitet, og så bliver det lige pludselig besnærende at hente sin identitet, sit kald i de utallige mange smålige fællesskaber.

Så hvis vi ønsker et samfund med mindre polarisering, hvis vi skal modvirke den appel, de smålige fællesskaber har, skal vi styrke bevidstheden om, hvad det vil sige at være menneske, hvad det vil sige at være dansker, være borger i Danmark, det er nok mere præcist. Vi skal styrke bevidstheden om, at vi egentlig er en del af noget større end os selv – og nej, det ikke den offentlige sektor, jeg tænker på. Nej det, vi er en del af, er jo det fantastiske fællesskab i Danmark, og det, vi alle bør stræbe efter, er at være samfundsborger, der tager ansvaret på os for både os selv, men også for fællesskabet, hvor vi, som Grundtvig sagde, som individer tager ansvar for det fælles bedste, men hvor vi ved, at det kræver frihed for den enkelte at påtage sig det ansvar. Så måske skulle vi lægge mindre vægt på alt det, der splitter os, alt det, vi ikke har tilfælles, vores køn, vores hudfarve, om vi er jyder, københavnere eller bornholmere. Det er ikke, fordi det ikke er vigtigt, for det er enormt vigtigt i vores private liv, men det er ikke det, et fællesskab kan bygge på, for det skal bygge på det, vi er fælles om, vores historie, vi er fælles om at dele Danmark, vi er fælles om at skulle tage ansvar for vores eget liv og dem omkring os, og sikre et godt Danmark for fremtidige generationer. Og det fællesskab kan alle blive en del af. Uanset om man er af andengenerationsindvandrer fra Mellemøsten eller er pæredansk og fra Holstebro, om man bor i Nordsjælland med en høj indkomst eller i Tønder med en lavere indkomst, om man er ung eller gammel, kan vi alle tage del i at være samfundsborger, hvor vi med flid og en egen indsats kan skabe et godt liv, hvor vi ikke forventer, at staten skal løse alle vores problemer, eller hvor vi misbruger politik til at presse vores personlige præference ned over alles hoveder, men hvor vi derimod belønner og beundrer dem, der tager ansvaret på sig, hvor vi forventer noget af hinanden, ikke som en ordre fra en kommandocentral på Slotsholmen, men som et bånd mellem mennesker, der er frie til at forpligte sig på hinanden. Det var det.

Kl. 14:57

Fjerde næstformand (Karina Adsbøl):

Tak for det. Så går vi videre i spørgerrækken, og jeg har sat fru Maria Durhuus fra Socialdemokratiet på. Værsgo.

Kl. 14:57

Maria Durhuus (S):

Tak for en god ordførertale. En af Liberal Alliances store socialpolitiske sejre har jo været ordningen med det sociale frikort, og det må man sige også har været en sejr for de rigtig mange mennesker, der gør brug af det sociale frikort. For siden 2019 har det jo været muligt at tjene op til 20.000 kr. årligt uden modregning i kontanthjælp eller andre offentlige ydelser. Over 5.800 personer er blevet visiteret til ordningen, og 2.300 personer har haft en eller flere ansættelser. Det er jo i sig selv en sejr. Regeringen ønsker i regeringsgrundlaget at forlænge og forbedre det sociale frikort. Vil Liberal Alliance være med til forhandlingerne og være med til en større nytænkning til gavn for de mennesker, hvor det sociale frikort er en løsning på hverdagens problemer? Tak for ordet.

Kl. 14:58

Fjerde næstformand (Karina Adsbøl):

Værsgo.

Kl. 14:58

Alex Vanopslagh (LA):

Tak for et godt spørgsmål. Ordføreren har fuldstændig ret i, at det sociale frikort er noget, vi har været meget stolte over i Liberal Alliance, og det kom sig egentlig af, at hr. Joachim B. Olsen var ude med fru Nanna W. Gotfredsen, der siden hen blev folketingsmedlem, og hvor de kom på den her idé og førte den ind i Folketinget. Jeg synes jo i det hele taget, når man ser på regeringsgrundlaget og det, der handler om socialområdet, at der er der takter til noget spændende. For jeg tror, at den største hindring for at hjælpe udsatte borgere i Danmark ofte er, at de støder på systemtænkning og umyndiggørelse. Det sociale frikort var jo et oprør imod systemet eller et åndehul inde i systemet, og det er der brug for meget mere af, og der synes jeg, at der er nogle spændende takter i regeringsgrundlaget, og det vil jeg glæde mig til at bidrage til med gode idéer fra LA's side.

Kl. 14:59

Fjerde næstformand (Karina Adsbøl):

Ønsker ordføreren endnu en kort bemærkning?

Kl. 14:59

Maria Durhuus (S):

Nej tak. Tak for svaret.

Kl. 14:59

Fjerde næstformand (Karina Adsbøl):

Så går vi videre i spørgerrækken. Den næste, jeg har på listen, er hr. Morten Dahlin fra Venstre. Værsgo.

Kl. 14:59

Morten Dahlin (V):

Tak til hr. Alex Vanopslagh for talen, hvor der særlig var to ting, jeg selv var begejstret for. Den første er fokusset på, at vi ikke skal skabe for mange offerfortællinger her i samfundet. Det er jeg meget glad for. Og den anden er betoningen af fællesskabet. Jeg mener, ordføreren er ærlig om, at frisætning har været godt, men at frisætning aldrig må føre til rodløshed, og at vi som samfund bliver nødt til at have en diskussion af, hvordan man løser det. Så tak for de kloge betragtninger.

Så er der noget i en lidt anden boldgade. Liberal Alliance gik jo til valg på at være, hvad man selv definerede som Danmarks mest ambitiøse parti, når det kom til arbejdsmarkedsreformer. Der var ingen partier, der kunne overgå Liberal Alliances planer, når det kom til arbejdsmarkedsreformer. Nu ligger der så en arbejdsmarkedsreform på bordet, der giver 8.500 i arbejdsudbud, og som man kan stemme for og dermed selv være med til at leve op til det, man lovede vælgerne, altså ambitiøse arbejdsmarkedsreformer. Kan Liberal Alliances ordfører ikke lige forklare mig, hvordan det kan være, man påtænker at stemme imod noget af det, man sådan set lovede vælgerne man ville kæmpe for herinde?

Kl. 15:00

Fjerde næstformand (Karina Adsbøl):

Hr. Alex Vanopslagh.

Kl. 15:00

Alex Vanopslagh (LA):

Tak, og lad mig starte med at bekræfte, at de tænketanke og økonomer, der regnede på de forskellige partiers økonomiske planer, igen og igen sagde, at Liberal Alliance uden sidestykke var det mest ambitiøse parti i Folketinget. Og det var da ikke noget, vi skammede os over.

Når vi har en skepsis over for at øge arbejdsudbuddet gennem en afskaffelse af store bededag, er det faktisk af præcis samme grund, som da vi i sin tid havde en skepsis over for »En Fair Løsning« – det her med, at nu skulle vi bare bede danskerne om at arbejde 12 minutter mere. For i et frit samfund kan man ikke bare stille sig op som en eller anden fabriksejer, når man er minister for et eller andet, og så sige: Nu bestemmer jeg lige, hvilke dage I skal arbejde. Dengang var det så, hvor mange minutter man skulle arbejde. I et frit samfund må folk jo lave de aftaler, de nu engang vil, om, hvornår de skal arbejde. Og hvis de har lavet den frivillige aftale, at de gerne vil holde fri på store bededag, så er der så mange andre tiltag, man kan skrue på i forhold til at lave reformer, og det bidrager vi meget gerne til.

Kl. 15:01

Fjerde næstformand (Karina Adsbøl):

Ordføreren.

Kl. 15:01

Morten Dahlin (V):

Men en ting er jo at bidrage i debatten og blive kåret af kommentatorer til at være dem, der har de mest ambitiøse planer. Noget andet er at være et parti, der sørger for, at de planer bliver til virkelighed. For Liberal Alliance kan da lægge massevis af forslag frem, der ikke får opbakning fra noget, der minder om skyggen af et flertal i Folketinget. Her har man mulighed for at lave noget, der ikke bare lyder godt, men noget, der rent faktisk er godt. Så derfor vil jeg bare spørge ordføreren: Kunne ordføreren ikke overtales til rent faktisk at stemme for en politik, som trækker i den retning, Liberal Alliance gik til valg på, i stedet for bare at komme med forslag, som ikke har skyggen af chancen for at få flertal her i Folketingssalen?

Kl. 15:02

Fjerde næstformand (Karina Adsbøl):

Værsgo.

Kl. 15:02

Alex Vanopslagh (LA):

Vi gik ikke til valg på, at vi politikere skulle blande os mere i, hvor meget folk arbejdede. Vi vil gerne gøre det sådan, at det bedre kan betale sig at arbejde; at der er flere, der står til rådighed for arbejdsmarkedet; at det bliver nemmere at komme til Danmark og arbejde, hvis det er det, man ønsker, eller for den sags skyld at investere. Men vi gik ikke til valg på, at nu skal politikerne stå som fabriksejere på en eller anden kommandocentral og sige: Nu skal I arbejde noget mere. Det var ikke det, vi gik til valg på. Jeg ville nok også, hvis jeg var i et regeringsparti, være lidt påpasselig med at snakke om det her med flertal, for det er umuligt at få et flertal i den her valgperiode, hvis ikke regeringen er for. Det sekund regeringen rykker sig, vil der altid være et flertal. Så jeg har lyst til at sige: Spejl.

Kl. 15:03

Fjerde næstformand (Karina Adsbøl):

Tak. Vi går videre til den næste spørger, som er hr. Mohammad Rona fra Moderaterne. Værsgo.

Kl. 15:03

Mohammad Rona (M):

Tak for det, og tak for en god tale. Ordføreren kalder på et mentalitets- eller holdningsskifte i dansk udlændingepolitik. Det gjorde ordføreren i Politiken sidste år. I den sammenhæng kunne jeg godt tænke mig at høre ordføreren, om Liberal Alliance er klar til at støtte op om, at den, der kan og vil Danmark, skal blive her.

Kl. 15:03

Fjerde næstformand (Karina Adsbøl):

Værsgo.

Kl. 15:03

Alex Vanopslagh (LA):

Det er da en rar overskrift. Overskriften er jeg enig i. Jeg tror, at dér, hvor jeg særlig synes der er brug for et mentalitetsskifte i dansk udlændingepolitik, er, at vi bliver nødt til at skelne mellem de asylansøgere, der kommer hertil, og så den udenlandske arbejdskraft, der er. Hvis vi har en eller anden forkælet tilgang, eller hvis vi blander tingene sammen, så ender vi med at gøre Danmark markant fattigere og få svært ved at levere den velfærd og den pleje, vi gerne vil levere i det her land. Der kommer i alle europæiske lande til at være stor konkurrence om at tiltrække så mange udlændinge som overhovedet muligt, ikke kun de højtuddannede og højtlønnede ingeniører, men også udenlandske sygeplejersker og udenlandske hjemmehjælpere. Så der er vi jo nødt til at gøre det mere attraktivt at komme til Danmark, og vi bliver nødt til at gøre det sådan, at det også er nemmere at blive i Danmark, hvis man bidrager positivt, tjener sine egne penge og i øvrigt opfører sig ordentligt.

Kl. 15:04

Fjerde næstformand (Karina Adsbøl):

Spørgeren for sin anden korte bemærkning.

Kl. 15:04

Mohammad Rona (M):

Tak. Så vil jeg spørge helt konkret: Er dem, der har været i Danmark nogle år og har bidraget til samfundet og taget en uddannelse f.eks. inden for sundhedssektoren, og som måske er på vej til at blive sendt tilbage til f.eks. Syrien, nogle, vi skal beholde, eller skal vi sende dem tilbage?

Kl. 15:04

Fjerde næstformand (Karina Adsbøl):

Værsgo.

Kl. 15:04

Alex Vanopslagh (LA):

Jeg tror ikke, at jeg kan svare sådan helt simpelt ja eller nej til det. Der er nogle flygtninge i det her land, som ikke længere har noget beskyttelsesbehov, og der siger det paradigmeskifte, der var for nogle år siden, at når man ikke længere har noget beskyttelsesbehov, så skal man hjem. Det synes jeg er fornuftigt. Så kan det godt være, at man studerer i Danmark, men hvis man ikke tjener sine egne penge og ikke er i arbejde og det ikke er sandsynligt, at man kommer det, så skal man stadig væk hjem. Men hvis man tjener sine egne penge, hvis man bidrager til det danske samfund, skal det være markant nemmere at få en anden opholdstilladelse. Men vi kan ikke bare sige, at man stadig væk har en asylopholdstilladelse, når ens beskyttelsesbehov er væk. Så det er et spørgsmål om at få blødt op uden at give køb på den grundlæggende asylpolitik.

Kl. 15:05

Fjerde næstformand (Karina Adsbøl):

Så er det hr. Sigurd Agersnap fra SF. Værsgo.

Kl. 15:05

Sigurd Agersnap (SF):

Tak for ordet, og tak til ordføreren for en spændende tale. Det var en tale oppe på de høje nagler, som vel nærmest kan indgå i pensum på idéhistorie – og det er ment positivt. Det var en spændende tale.

Men politik er jo også meget konkret i dagligdagen, og jeg vil spørge en lille smule til iværksætterpolitikken hos Liberal Alliance. Mange af fremtidens udfordringer skal jo løses af gode idéer, og det skal vi også i Danmark være gode til at understøtte. Der er vi jo enige om, at det skal være lettere for mange danskere, både mænd og kvinder, høj såvel som lav i samfundet at oprette en virksomhed, komme med en god idé og få den sat på markedet. Derfor vil jeg også høre, om Liberal Alliance vil være med til at sikre, at alle danskere kan få en erhvervskonto, når de åbner en virksomhed, ligesom man jo har ret til en privat konto.

Kl. 15:06

Fjerde næstformand (Karina Adsbøl):

Værsgo.

Kl. 15:06

Alex Vanopslagh (LA):

Jeg tror, man skal være påpasselig med fra Christiansborg at sige, at det bliver en rettighed at få en erhvervskonto. Der skal også være et rum til, at man i bankerne kan vurdere, om man finder det ansvarligt at udstede et lån eller oprette en erhvervskonto, på baggrund af de enkelte ansøgninger. Men det er klart, at hvis der er nogle urimelige, unødvendige benspænd for, at unge iværksættere kan få en erhvervskonto, og nogle af de benspænd er opstået via lovgivning fra Christiansborg, så kan det være en god idé at gå ind og se på, om man ikke kan smidiggøre tingene.

Kl. 15:07

Fjerde næstformand (Karina Adsbøl):

Tak. Værsgo.

Kl. 15:07

Sigurd Agersnap (SF):

Ja, og det, jeg tænker, er jo, at der også kan være nogle benspænd, som ikke nødvendigvis kommer fra Christiansborg, men som måske kommer fra nogle store banker. Så det, mit spørgsmål egentlig går på, er, om Liberal Alliance også vil være med til at adressere de benspænd, der kommer fra mange banker i dag, mod små iværksættere.

Kl. 15:07

Fjerde næstformand (Karina Adsbøl):

Værsgo.

Kl. 15:07

Alex Vanopslagh (LA):

Det kommer an på, hvad begrundelsen er for de benspænd. Der kan jo ligge en faglig begrundelse bag, der giver mening, og så vil jeg jo ikke gå ind og ændre den. Jeg synes jo i det hele taget, at hvis man ser, at der er for mange banker, der gør noget, der umiddelbart synes ulogisk, bureaukratisk og til skade for dem, der i hvert fald er de helt små iværksættere uden særlig meget kapital, understreger det jo behovet for, at det er vigtigt, at der også på det finansielle marked er en høj grad af konkurrence, så man kan vælge en anden bank, der tilbyder et bedre produkt. Så jeg er generelt påpasselig med at tro, at jeg med lovgivning sådan kan designe det perfekte samfund fra Christiansborg.

Kl. 15:08

Fjerde næstformand (Karina Adsbøl):

Tak for det. Vi går videre til den næste spørger i rækken, og det er fru Mette Abildgaard fra Det Konservative Folkeparti. Værsgo.

Kl. 15:08

Mette Abildgaard (KF):

Tak til ordføreren for en rigtig god tale. Når jeg har bedt om ordet, er det simpelt hen, fordi jeg har desperat brug for ordførerens hjælp. Jeg har været igennem de tre regeringspartiers hjemmesider; jeg har scrollet ned på deres facebooksider et halvt år tilbage; jeg er gået alle twitteropslag igennem, og der var mange især fra de politiske ordførere for partierne; jeg har tjekket LinkedIn og Instagram; jeg har scrollet igennem ritzautelegrammer og set tv-avisen; jeg har set så meget News, at jeg næsten besvimede; jeg har læst valgbrochurer; jeg har set statsministerdebatter; jeg har set på partilederdebatter. Og intet sted har jeg kunnet finde nogen af de tre partier sige, at det var afgørende for hverken forsvaret eller vores velfærdssamfund, at man fjernede store bededag. Så nu vil jeg bare gerne spørge ordføreren for Liberal Alliance, for der er ét sted, jeg ikke har ledt, og det er, fordi jeg er for gammel til at være der: Er der noget på TikTok? (Munterhed).

Kl. 15:09

Fjerde næstformand (Karina Adsbøl):

Værsgo.

Kl. 15:09

Alex Vanopslagh (LA):

Nu kommer jeg til at afsløre en hemmelighed: Jeg bruger faktisk ikke selv TikTok særlig meget, og generelt bruger jeg meget lidt tid på sociale medier. Så spilder jeg min tid på min telefon på andre måder.

Men nej, det er jo en idé, der er opstået sådan lidt pludseligt, og jeg tror ikke, den har været diskuteret siden 2012, hvor den også stødte på grund. Der er noget, der er sådan lidt komisk, vil jeg sige, ved den her regering, og det er jo, at de ligesom bruger store bededag som eksemplet på, hvor reformvillige de er. Men at store bededags-forslaget bliver så nødvendigt et forslag for at skaffe noget finansiering, viser netop, hvor lidt handlekraftig regeringen er, når det kommer til rigtige reformer, der skal se på et øget arbejdsudbud, rigtige reformer, der sænker de mest forvridende skatter, rigtige reformer, der gør noget ved nogle af de ydelser, som afholder for mange fra at deltage på det danske arbejdsmarked. Og fordi man ikke tør eller kan eller vil lave de rigtige reformer, må man give den som den store reformmager ved at afskaffe en store bededag.

Kl. 15:09

Fjerde næstformand (Karina Adsbøl):

Værsgo.

Kl. 15:09

Mette Abildgaard (KF):

Tak for det. Så er det åbenbart heller ikke på TikTok, sandsynligvis (Alex Vanopslagh (LA): Jeg tror det ikke), man har offentliggjort det. Og det er jo ret bemærkelsesværdigt, at det, man åbenbart nu mener er det eneste virkemiddel, man kan gøre brug af, både i forhold til vores velfærdssamfund, i forhold til arbejdsudbud og i forhold til manglen på medarbejdere på hospitalerne, er at afskaffe store bededag. Finder ordføreren det ikke mærkværdigt, at der så ikke var nogen af partierne, der fandt anledning til at nævne det under den meget lange valgkamp, vi var igennem? Der var jo opslag nok på Facebook, der var ritzautelegrammer nok, der var ikke mindst partilederdebatter nok. Er det ikke lidt mærkværdigt?

Kl. 15:10

Fjerde næstformand (Karina Adsbøl):

Værsgo.

Kl. 15:10

Alex Vanopslagh (LA):

Jo, og så kan jeg jo komme med en anden betragtning om i hvert fald nogle af de regeringsbærende partier, nemlig den, at man i valgkampen gik til valg på, at der skulle laves reformer, men man turde ikke rigtig foreslå noget konkret. Socialdemokratiet sagde noget med, at vi skal lave vildt mange reformer. Venstre sagde, at vi skal nedsætte et reformråd. Så det er jo svært at kræve af partier, at de skulle have sagt i valgkampen, at de ville afskaffe store bededag, når de i det hele taget ikke var særlig konkrete på, hvilke reformer de ville lave. At man så bagefter giver den, som om »vi er dem, der tør gå imod det populære«, er måske lige friskt nok, når man ikke havde det mod i valgkampen.

Kl. 15:11

Fjerde næstformand (Karina Adsbøl):

Så går vi videre til hr. Pelle Dragsted fra Enhedslisten. Værsgo.

Kl. 15:11

Pelle Dragsted (EL):

Mange tak. Det kribler jo lidt i stemmebåndet efter at gå ind i den her ideologiske debat, som hr. Alex Vanopslagh rejser. Jeg vil sige, at der er et eller andet med det der med at advare mod polarisering og så holde en tale, hvor dem, man måske ikke er helt vild med, altså klimaaktivister og feminister, bliver fremstillet som selvoffergørende og uansvarlige og alt muligt andet. Men jeg noterede mig, at ordføreren sagde, at man skal starte med at prøve at ændre sig selv, og det tager jeg så bare ad notam her.

Det, jeg egentlig gerne vil spørge til, er det her spørgsmål om en folkeafstemning, som vi alle sammen diskuterer meget herinde lige nu i forhold til store bededag. For det er, som om det i den offentlige debat bliver gjort til sådan noget helt forfærdeligt noget. Men jeg vil egentlig bare høre ordførerens holdning, for det her er jo en grundlovssikret ret, som et mindretal i Folketinget har i situationer, hvor en regering med et snævert flertal, om man så må sige, tromler sig igennem, og hvor man har den antagelse, at regeringen er i uoverensstemmelse med et flertal i befolkningen. Det er jo der, man har den her mulighed. Så jeg vil bare bede ordføreren bekræfte, at det her jo ikke er et eller andet, man hiver ned fra himlen; det er sådan set noget, som grundlovsfædrene skrev ind for at sikre, at man havde muligheden i helt særlige tilfælde.

Kl. 15:12

Fjerde næstformand (Karina Adsbøl):

Værsgo.

Kl. 15:12

Alex Vanopslagh (LA):

Jamen det er fuldstændig korrekt, altså det, som hr. Pelle Dragsted siger. Og jeg synes også, det er et vigtigt værn. Jeg ønsker ikke at fjerne værnet. Men jeg har en betænkelighed, i forhold til hvornår vi skal bruge det værn, og jeg har en bekymring for, at vi risikerer at skabe en præcedens for, at skiftende regeringer vil opleve, at hvad der trods alt er et relativt lille mindretal på 60 mandater, vil bruge det som et værktøj, et aktivistisk værktøj, til at obstruere. Og så så jeg da hellere, at man tog en større og bredere diskussion af, om man skulle have et system, der var mere a la det i Schweiz. Men lige nu har vi jo et system, hvor det er et flertal i Folketinget, der beslutter de forskellige ting, og der tror jeg, at man skal passe på med at skabe en præcedens for, at man bare sender alle mulige ting til folkeafstemning. Men det er jo ikke sådan, at vi til tid og evighed vil afvise at bruge det værktøj, hvis vi mener, at det indgreb mod borgerne, som et flertal fremlægger, er så indgribende, at vi er nødt til at have en folkeafstemning.

Kl. 15:13

Fjerde næstformand (Karina Adsbøl):

Ordføreren, værsgo.

Kl. 15:13

Pelle Dragsted (EL):

Jeg deler meget forsigtigheden med det her, og jeg tror ikke engang, at jeg kan komme på eksempler, hvor jeg selv tidligere har foreslået det. Når vi er tilbøjelige til det i den her situation, er det jo, som vi også hørte fru Mette Abildgaard sige, fordi vi altså for det første snakker om et indgreb, og vi har lige haft et valg, hvor ingen af partierne fortalte om det til borgerne. Der er ingen, der har haft mulighed for at tage stilling til det. Og for det andet er der jo tale om et historisk indgreb i gældende overenskomster; noget, vi mig bekendt aldrig før har gjort her i Folketingssalen.

Men det, jeg egentlig vil spørge til, er det her med glidebanen, for det argument har jeg også hørt. Så derfor vil jeg bare spørge ordføreren, om ordføreren kan bekræfte, at sidst man brugte grundlovens § 42, nemlig i forbindelse med jordlovene i 1963, førte det ikke til en lavine af nye folkeafstemninger i de følgende år, selv om man vel også dengang havde relativt uregerlige partier i Folketinget.

Kl. 15:14

Fjerde næstformand (Karina Adsbøl):

Værsgo.

Kl. 15:14

Alex Vanopslagh (LA):

Det er fuldstændig korrekt: Ser man historisk på det, er der ikke grund til, at jeg skal have den bekymring om, at det bliver en glidebane. Men også med tanke på den tale, jeg lige har holdt, om, at det er min oplevelse, at vi lever i en tid, hvor raseriet hurtigt kan løbe løbsk og få hældt benzin på via sociale medier, tror jeg, at vi lever i en anden kultur og i et andet samfund nu, hvor risikoen for den glidebane er meget større. Men jeg anerkender fuldt ud, at set i et historisk perspektiv har jeg ikke belæg for at sige, at det er det, der kommer til at ske – og måske tager jeg fejl.

Kl. 15:14

Fjerde næstformand (Karina Adsbøl):

Tak. Så er det hr. Martin Lidegaard fra Radikale Venstre. Værsgo.

Kl. 15:14

Martin Lidegaard (RV):

Tak for en god tale. Jeg skal være ærlig og sige, at der faktisk er indtil flere ting, jeg misunder hr. Daddy, undskyld, hr. Alex Vanopslagh. En ting er de gode taleevner, en anden ting er den store hårpragt, en tredje ting er talentet på TikTok, endda uden at være der særlig meget, forstår jeg. Men der er også noget, jeg ikke misunder hr. Alex Vanopslagh og Liberal Alliance, og det er deres klimapolitik eller manglen på samme. Burde det ikke lige præcis være der, det store fællesskab sætter ind, altså ansvaret for de næste generationer? Det må I kunne gøre bedre, tænker jeg.

Der er et andet område, hvor jeg så er mere i tvivl, nemlig det område, der handler om uddannelse og dannelse, som for mig også er en stor del af det store fællesskab, og der har jeg et konkret spørgsmål: Hvor er Liberale Alliance egentlig henne i forhold til regeringens forslag om at fjerne halvdelen af landets kandidatuddannelser og erstatte dem af 4-årige uddannelser?

Kl. 15:15

Fjerde næstformand (Karina Adsbøl):

Værsgo.

Kl. 15:15

Alex Vanopslagh (LA):

Tak for de pæne ord. Hvis jeg selv må tilføje lidt til listen over ting, som spørgeren kunne savne, og som jeg har, så kunne det være mine briller, for så kunne man gå ind og læse om vores klimapolitik.

Vi har en ambitiøs klimapolitik. Vi var det eneste parti, der gik til valg på en klimapolitik, hvor man også skulle have et forpligtende mål for, hvordan man reducerer CO2-udslippet i andre lande, fordi vi mener, at det internationale udsyn er noget af det allervigtigste i klimapolitikken, og jeg tror også, at vi var det parti, der i vores økonomiske plan afsatte flest midler til forskning og udvikling af nye grønne teknologier. Så jeg låner gerne brillerne ud, så Radikale Venstre kan læse op på vores klimapolitik.

Så er det jo et godt spørgsmål, hvordan Liberal Alliance stiller sig i forhold til at ændre på kandidatuddannelserne, og der har vi ikke gjort vores stilling endeligt op endnu. Jeg kan have den bekymring, at det de facto bare bliver en udvanding og en forringelse af en række uddannelser. Omvendt kan jeg jo godt se perspektivet i nogle af de argumenter, som Nina Smith fra Reformkommissionen har fremført, og det kommer meget an på den konkrete udmøntning, om det er noget, vi kan se os selv i, og så skal vi nok også lige nå at drøfte det i gruppen.

Kl. 15:17

Fjerde næstformand (Karina Adsbøl):

Ordføreren.

Kl. 15:17

Martin Lidegaard (RV):

Lad mig starte at sige, at forudsætningen for, at Danmark f.eks. kan bidrage til andre lande, fordi vi har reduceret prisen på energi fra havvind med 80 pct., jo er, at vores private erhvervsliv herhjemme har startet med at forcere en teknologiudvikling, fordi vi har hjulpet dem til det.

Men jeg tager meget gerne en diskussion om – og det vil jeg egentlig gerne spørge om Liberal Alliance er med på – hvordan vi kan skabe den nye fleksibilitet på universiteterne, nogle mere frie valg for de studerende til at kunne komme hurtigere ud og måske vende tilbage senere, og alt det er jeg med på. Men fordi jeg ved, at den personlige frihed er højt skattet i Liberal Alliance, så kunne vi måske godt lave en alliance her, hvor vi så sikrer, at det er de studerende selv, deres talent og deres vilje, der driver det, og ikke en reform dikteret ovenfra af staten.

Kl. 15:17

Fjerde næstformand (Karina Adsbøl):

Værsgo.

Kl. 15:17

Alex Vanopslagh (LA):

Jeg tror ikke nødvendigvis, vi er uenige i overskrifterne og målet. Men det er jo, når det bliver konkret, at det bliver svært. Jeg har ikke noget behov for sådan at diktere hele uddannelsessystemet og tage de studerendes frihed fra dem, men man må også bare huske på, at frihed og ansvar hænger sammen, og at vi har et uddannelsessystem i dag, hvor der er en meget, meget lille grad af ansvar. Altså, du skal ikke betale noget som helst for din uddannelse, du får serveret en su; det er alle andre end dig selv, der betaler omkostningerne for, at du investerer i din egen fremtid.

Så hvis man vil give en høj grad af frihed til at studere, så længe man vil, studere, hvad man vil, uanset hvad jobmulighederne er, bliver det også nødt til at blive koblet op på et større personligt ansvar.

Kl. 15:18

Fjerde næstformand (Karina Adsbøl):

Tak. Så går vi videre, og det er hr. Peter Kofod fra Dansk Folkeparti. Værsgo.

Kl. 15:18

Peter Kofod (DF):

Tak for det, og tak for en rigtig god ordførertale, hvor jeg jo synes, at det kloge i ordførertalen var, at man betoner vigtigheden af det nationale fællesskab, af den store fortælling. Jeg synes jo i al beskedenhed også, at den tale kunne man ofte have hørt fremført af ordførere fra mit eget parti, og at det er en kamp, som vi har kæmpet i rigtig mange år.

Så det, jeg vil spørge hr. Alex Vanopslagh om, er, hvad Liberal Alliances forslag er til, hvordan vi styrker den store fortælling ud over det, kan man sige, måske sådan lidt ukonkrete, som ordføreren var inde på i sin ordførertale. Altså, hvad er det konkret, 90 mandater skal sikre, for at vi styrker de nationale fællesskaber? For den del er jeg jo fuldstændig enig med Liberal Alliance i.

Kl. 15:19

Fjerde næstformand (Karina Adsbøl):

Værsgo.

Kl. 15:19

Alex Vanopslagh (LA):

Jeg vil egentlig gerne igen fremhæve Grundtvig, og nu kan jeg ikke huske det præcise citat i hovedet, men Grundtvig lagde jo meget vægt på fædrelandskærligheden. Men han var enormt skeptisk over for nationalismen. Han var skeptisk over for den type fædrelandskærlighed, der udmøntede sig i, at man skulle se ned på andre kulturer, at man skulle være bange for andre kulturer, at man skulle være bange for, at der kom noget nyt til Danmark. Næh, man skulle elske sit eget land og sin egen kultur, og fordi man elskede det, var man jo heller ikke bange for andres. Så der tror jeg måske, at der kan være en forskel mellem vores partier.

Men du har fuldstændig ret i, at det jo er svært at konkretisere en politik, der styrker den almene dannelse og bevidstheden om, hvad det er, vi har fælles. Jeg tror bare, det er enormt vigtigt, også for at have et liberalt samfund, at der ligesom er nogle forudsætninger, der går forud for det politiske. Noget af det drejer sig om en folkeskole, der i højere grad får fokus på kernefagligheden og dannelsen. Vi har tidligere foreslået, at man måske skulle se på at lave et nationalt pensum. Vi er en af de eneste nationer i Europa, der ikke har det, og noget andet er jo noget kulturelt. Altså, den folkelige bevægelse, der var i 1800-tallet, voksede jo nedefra, den blev ikke dikteret fra Christiansborg.

Så det, som vi måske kan skubbe på for, er jo en kultur, hvor vi mere interesserer os for alt det omkring os. Men det er det svært at gøre med et lovforslag. For ellers havde vi jo bare fremsat det.

Kl. 15:20

Fjerde næstformand (Karina Adsbøl):

Tak. Jeg minder om, at vi lige skal overholde taletiderne.

Hr. Peter Kofod, værsgo.

Kl. 15:20

Peter Kofod (DF):

Tak for det, formand. Jeg tror nu egentlig, vi er ret enige om, at man, bare fordi man elsker sine egne, jo ikke behøver at hade alle de andre, og det må være det, der går igen på det område.

Men jeg vil gerne lige skifte tema og vende tilbage til noget af det, som hr. Pelle Dragsted spurgte om, og det var jo folkeafstemningselementet i den her bededagsdiskussion, som vi har haft, og jeg forstår ikke helt argumentationen. For ordføreren sagde, at der kunne gå inflation i det her, men ordføreren anerkendte samtidig, at det havde der egentlig ikke gjort de sidste mange år, når grundloven har givet muligheden for, at et mindretal kunne udskrive en folkeafstemning.

Så er det i bekræftende fald korrekt konstateret, at Liberal Alliance ikke kan flyttes på det her område? Eller er man åben for, at man kan tage en snak om det her?

Kl. 15:21

Fjerde næstformand (Karina Adsbøl):

Værsgo.

Kl. 15:21

Alex Vanopslagh (LA):

Altså, alene det forhold, at der igennem den sidste valgperiode, tror jeg, blev samlet underskrifter ind tre eller fire gange til at sende noget til folkeafstemning, gør jo, at det er væsentlig mere, end hvad vi generelt har set i de senere årtier. Så det bekræfter mig i, at vi er et andet sted nu, hvor vi hurtigt kan komme ind i den der glidebane.

Er Liberal Alliance slet ikke til at rykke? Altså, det er jo klart, at hvis regeringen bliver ved med at agere på en magtfuldkommen måde, hvor man kræver af partier i Folketinget, at de ikke må være med i et forsvarsforlig, hvis det er sådan, at de ikke vil være med til at afskaffe store bededag, og den bliver ved med at være så aggressiv, så skal de forskellige partier overveje, om de skal komme med et aggressivt modsvar. Men jeg er sikker på, at regeringen nok skal besinde sig.

Kl. 15:22

Fjerde næstformand (Karina Adsbøl):

Så går vi videre til den næste i ordførerrækken, det er hr. Benny Engelbrecht fra Socialdemokratiet. Værsgo.

Kl. 15:22

Benny Engelbrecht (S):

Tak. Først og fremmest vil jeg gerne tilkendegive, at jeg synes, det var interessante betragtninger, som hr. Alex Vanopslagh kom med i forhold til spørgsmålet fra hr. Martin Lidegaard om Reformkommissionens anbefalinger – det imødeser jeg meget at kunne drøfte videre med Liberal Alliance.

En anden ting, jeg noterede mig, var den anerkendelse, som skal tilfalde dem, der tager ansvar, som hr. Alex Vanopslagh understregede i sin ordførertale, og det leder mig egentlig hen til spørgsmålet om de offentligt ansatte, lederne i den offentlige sektor og de ansatte og frisættelserne af dem. Det er jo som bekendt sådan, at regeringen har ambitioner om at lave en høj grad af frisættelse af de offentligt ansatte.

Jeg ved, at det også er noget, som Liberal Alliance har gjort sig overvejelser om. Derfor vil jeg egentlig gerne høre om, hvordan Liberal Alliance ser på mulighederne for at kunne være med til at definere nogle af de frisættelser, som – må man sige – er relativt nødvendige for den offentlige sektor, hvis vi skal kunne komme videre med den.

Kl. 15:23

Fjerde næstformand (Karina Adsbøl):

Værsgo.

Kl. 15:23

Alex Vanopslagh (LA):

Jamen vi glæder os enormt meget til forhandlingerne på det område. Vi synes jo, at det er et af de områder, hvor regeringen måske har det største potentiale i forhold til reelt at gøre en forskel, og der er brug for en afbureaukratisering, en frisættelse. Men jeg tror, vi stikker hinanden blår i øjnene, hvis vi tror, at frisættelse alene vil sikre innovation og bedre kvalitet og virkelig sådan nærmest revolutionere velfærdssamfundet, for bureaukratiet er skabt på grund af en mangel på konkurrence, på grund af manglende kvalitetssikring gennem konkurrence, og så har man indført bureaukratiet for at sikre kvalitet på den måde.

Det, der reelt mangler i den offentlige sektor ud over en afbureaukratisering, er jo også, at der er en reel konkurrence om at kunne levere velfærd, altså at borgerne frit kan vælge mellem forskellige udbydere, og at man i højere grad også er sat fri til selv at bestemme, hvordan man løser de her forskellige opgaver, og det er lige at gå et skridt videre end blot en frisættelse alene. Og vi håber jo, at vi også kan præge Socialdemokratiet og regeringen i den retning. For begynder man at tage fat på de ting, kan man for alvor begynde at tale om, at det er velfærdssamfundet 2.0 – ellers er det bare velfærdssamfundet 1.0 med mindre bureaukrati.

Kl. 15:24

Fjerde næstformand (Karina Adsbøl):

Tak. Så er det ordføreren.

Kl. 15:24

Benny Engelbrecht (S):

Tak for svaret. I forlængelse af det vil jeg egentlig bare vende tilbage til min indledende præmis, nemlig det, som hr. Alex Vanopslagh også er inde på i sin ordførertale, nemlig at anerkende dem, der tager ansvar. Så jeg har  blot et opfølgende spørgsmål: Er det ikke også en del af frisættelsesprocessen, altså rent faktisk at give anerkendelse til de ledere i den offentlige sektor og de medarbejdere i den offentlige sektor, som i det tilfælde, at vi giver færre regler, og kommunerne gør det samme, også påtager sig ansvar?

Kl. 15:25

Fjerde næstformand (Karina Adsbøl):

Tak. Værsgo.

Kl. 15:25

Alex Vanopslagh (LA):

Absolut. Hver gang vi kan besvare nogle af de udfordringer, der er i samfundet, med mere frihed og ansvar, hvad enten det er til borgere eller virksomheder eller noget helt tredje, så skal vi gøre det, og det gælder også de offentligt ansatte. De skal have friheden til at løse opgaven på de måder, de finder bedst, friheden til at gøre det på nye måder. De skal stå til ansvar, men også have mulighed for at tage ansvaret på sig, så ansvaret ikke bare er noget, der nærmest bliver udliciteret til en gældende lovgivning eller nogen i systemet. Så jeg tror, vi ser ens på det i udgangspunktet; det spændende bliver jo så det næste skridt derfra.

Kl. 15:25

Fjerde næstformand (Karina Adsbøl):

Så går vi videre til fru Camilla Fabricius fra Socialdemokratiet. Værsgo.

Kl. 15:25

Camilla Fabricius (S):

Tak for det. Tak for ordførertalen, og tak til Liberal Alliance, som jeg synes fortjener en stor ros, særligt også hr. Alex Vanopslagh, for i valgkampen at tage unges mistrivsel og ungdommen alvorligt. Det er jo noget, der både ligger mig og ordføreren, ved jeg, på sinde, nemlig at vi er nødt til er tale om den massive mistrivsel, der er.

Noget af det, hr. Alex Vanopslagh sagde under valgkampen, var jo netop det her med at sætte en dagsorden om at tro på sig selv, hvad  ordføreren også her i dag har talt om, altså at påtage sig ansvaret for sig selv og sit eget liv. Rigtig mange unge har jo haft rigtig svært ved at tro på sig selv. De har svært ved at have den følelse at tro på sig selv, og vi kan se, at der er rigtig mange unge, som har svært ved at navigere i det samfund, vi har, og for mig at se er det bare en kæmpestor samfundsudfordring. Hvordan vil ordføreren mene vi kan være med til at løse det her?

Kl. 15:26

Fjerde næstformand (Karina Adsbøl):

Værsgo.

Kl. 15:27

Alex Vanopslagh (LA):

Jamen jeg ved ikke, om unge generelt har svært ved at tro på sig selv. Altså, der ligger jo lidt i spørgsmålet, at vi ligesom har en præstationskultur, at vi hele tiden skal præstere, og at det er det, der ligesom slider os ned, og at vi ikke bare kan trylle det væk ved at tro på tingene. Jeg tror jo, at det, der er problemet i vores kultur, snarere er, at det er en perfekthedskultur, altså hvis man tror, at man kan eller skal være perfekt. Det har jeg også talt om en del gange, altså at det i høj grad er perfekthedskulturen, der er problemet.

Der har vi kommunikeret meget dårligt, eller man har misforstået vores budskab, hvis man tror, at vores budskab er, at man skal tro på sig selv og tro på, man er perfekt – tværtimod. Accepter, at du ikke er perfekt, men tro på, at du kan gøre dig umage; tro på, at du kan gøre dig bedre; tro på, at du kan lære af dine fejl. Det er det, der er vores budskab.

Kl. 15:27

Fjerde næstformand (Karina Adsbøl):

Ordføreren, værsgo.

Kl. 15:27

Camilla Fabricius (S):

Jeg er jo rigtig glad for, at man har en rollemodel her i dag, som faktisk siger, at man skal kunne lave fejl og gøre det om og lære af sine fejl. Det tror jeg faktisk kan give rigtig god mening. Men jeg kunne rigtig godt tænke mig også at spørge ordføreren om, hvordan det så er, vi kommer derhen, så det ikke bare handler om rollemodeller, men også om, hvad det er, vi rent faktisk får handlet på.

Kl. 15:28

Fjerde næstformand (Karina Adsbøl):

Værsgo.

Kl. 15:28

Alex Vanopslagh (LA):

Som jeg har sagt mange gange i valgkampen: Jeg tror ikke på, at vi hverken her eller i nogen som helst kommune kan vedtage en handleplan, og så begynder folk at trives, for jeg mener, at det har rod i nogle kulturelle fænomener, som vi ikke bare ser i Danmark, men i hele den vestlige verden. Så hvordan ændrer man en kultur? Jamen den kan vi jo ikke ændre fra Christiansborg. Men alene det, at vi har den her diskussion; alene det, at sådan nogle Svend Brinkmann-typer er populære og sælger bøger i ét væk, tyder jo på, at kulturen er ved at ændre sig, og at vi i højere grad spørger os selv: Hvad er det gode liv? Hvordan kommer vi til at trives mere? Eller hvordan kommer vi i højere grad til at kunne stå det igennem, når vi mistrives? Så der sker jo nogle ting. Og det er jo ved at tale om tingene og udfordre hinanden, at vi bliver klogere. Men jeg tror, at hvis vi laver en handleplan herinde, bliver det spild af penge og tid.

Kl. 15:29

Fjerde næstformand (Karina Adsbøl):

Så går vi videre til hr. Kim Valentin fra Venstre. Værsgo.

Kl. 15:29

Kim Valentin (V):

Tak for det, og tak til ordføreren for en glimrende tale. Det er altid en fornøjelse at høre taler fra hr. Alex Vanopslagh. Jeg kan forstå, at Liberal Alliance vil finansiere forsvarsforliget ved at afskaffe erhvervsstøtteordninger. Hvad er det for nogle ordninger, der skal afskaffes?

Kl. 15:29

Fjerde næstformand (Karina Adsbøl):

Værsgo.

Kl. 15:29

Alex Vanopslagh (LA):

Det er lidt sjovt, at hr. Kim Valentin ikke har spurgt hr. Morten Dahlin om det samme, i og med at der i regeringsgrundlaget står, at man vil sanere erhvervsstøtten for 2 mia. kr., og vi har jo så foreslået 750 mio. kr. Men altså, prøv at høre her: Ud af den samlede erhvervsstøtte, hvoraf noget af det er nogle skattemæssige forhold, der giver god mening, er der derudover 17 mia. kr. i forskellige støtteordninger. Nu nævner jeg bare nogle af de ting, man støtter: turisme, design, arkitektur, digitale løsninger, Danmarks Erhvervsfremmebestyrelse, markedsføringskonsortier, Fonden for Entreprenørskab, matchfinansiering, innovationsnetværk, godkendte teknologiske serviceinstitutter og Promilleafgiftsfonden. Altså, mon ikke man kan luge lidt ud i alt det projektmageri og så i stedet for se på, hvordan man skaber bedre rammevilkår?

Kl. 15:30

Fjerde næstformand (Karina Adsbøl):

Tak. Ordføreren.

Kl. 15:30

Kim Valentin (V):

Skal jeg så gå ud fra, at det er nogle af de ting på den liste, som hr. Alex Vanopslagh nævner her, der skal fjernes? For jeg fik ikke svar på spørgsmålet: Hvad er det for nogle? Nu er der jo et forlig, så derfor kan man ikke bare sådan smide om sig med forslag. Altså, det skal jo være specifikt. Hvad er det for en finansiering, som man stiller op?

Kl. 15:30

Fjerde næstformand (Karina Adsbøl):

Værsgo.

Kl. 15:30

Alex Vanopslagh (LA):

Jeg tror, jeg vil have svært ved at være endnu mere specifik, end jeg var før, hvor jeg nævnte en række af de tiltag, der er, og som i øvrigt samlet set summerer op til 1 mia. kr. Det vil være Liberal Alliances indstilling, at vi ser på nogle af de ting – ja. Ligesom Venstre jo går ind for, at man sanerer erhvervsstøtten, gør Liberal Alliance det også, og mon ikke vi kan finde fælles fodslag dér, når nu vi er enige om overskriften?

Kl. 15:31

Fjerde næstformand (Karina Adsbøl):

Tak. Så går vi videre til hr. Rasmus Stoklund fra Socialdemokratiet. Værsgo.

Kl. 15:31

Rasmus Stoklund (S):

Tak. Jeg synes, det var en spændende tale, og jeg synes også, at den viser, at det at være liberal ikke betyder, at man er i et værditomt rum, som man ellers nogle gange kan se blive sådan en karikatur på liberalismen. Jeg synes, at jeg særlig bed mærke i, at det måske er den tale, hvor ordet fællesskab er blevet nævnt flest gange i dag. Og det er jo egentlig tankevækkende. Det er jo tit noget, man tilskriver den anden fløj, men det er jo ikke noget, man har patent på i vores side af Folketinget. Derfor synes jeg egentlig også, det var meget rammende at tale om, at alle er velkomne i det store fællesskab, og at man skal søge det frem for at tilvælge det, hr. Alex Vanopslagh kalder de smålige fællesskaber, hvad jeg faktisk også synes er et meget rammende udtryk.

Så det var en god og spændende tale, og jeg føler næsten også, jeg skal spørge om et eller andet nu, hvor jeg har ulejliget hr. Alex Vanopslagh med at tage ordet her. Derfor vil jeg gerne spørge: Hvordan ser hr. Alex Vanopslagh på erhvervsuddannelserne og mulighederne for at få flere unge til at søge den vej? Har hr. Alex Vanopslagh nogen refleksioner om det? Det kunne eventuelt også være om, hvordan man kunne fremme det ad fritidsjobsvejen.

Kl. 15:32

Fjerde næstformand (Karina Adsbøl):

Værsgo.

Kl. 15:32

Alex Vanopslagh (LA):

Lad mig starte med at slå fast, at man altid er velkommen til at tage ordet, selv hvis man ikke har et spørgsmål og man gerne vil rose nogle ting. Jeg synes, at hr. Rasmus Stoklund observerede nogle ting i talen, som jeg var glad for at hr. Rasmus Stoklund observerede.

Jeg tror, det er et bredt fælles ønske i Folketinget eller det meste af Folketinget, at flere unge skal tage en erhvervsuddannelse, og  hvordan sikrer vi det? Jeg tror, noget af det, man skal se på, er, at det skal være sværere at komme ind på gymnasiet, ikke alene for erhvervsskolernes skyld, men også for gymnasiernes skyld, så det ikke bliver fagligt udvandet, og så vi ikke ender i en situation, hvor der er for mange, der går på gymnasiet, og som ikke er på den rette hylde. Så det tror jeg noget af det drejer sig om.

Så drejer noget af det sig også om noget så banalt som det sociale. Det sociale liv og festerne er meget sjovere på gymnasiet, end det er på erhvervsskolen. Kan man gøre noget for, at det sociale liv gymnasier og erhvervsskoler imellem i højere grad er det samme sted? Der kunne man måske se på nogle ting.

Og ellers skal man jo have fat i den helt store reformhammer og så se på et samfund som Schweiz, hvor det er over 50 pct. af en ungdomsgeneration, der tager en erhvervsuddannelse, men hvor der er gode muligheder for at læse videre på universitetet bagefter, og hvor det er et krav, du har et arbejde inden, og du skifter så hele tiden mellem teori og arbejde. Men det er jo en hel nytænkning af systemet i så fald.

Kl. 15:33

Fjerde næstformand (Karina Adsbøl):

Tak. Jeg skal høre, om man ønsker en anden kort bemærkning? Nej, ikke mere ros til hr. Alex Vanopslagh. Så går vi videre til den næste, og det er hr. Nick Zimmermann fra Dansk Folkeparti. Værsgo.

Kl. 15:34

Nick Zimmermann (DF):

Skal LA's »Du kan godt«-kampagne også gælde for indvandrere og efterkommere? Altså, skal der være de her åbne grænser og lukkede kasser, som din forgænger foreslog, eller er LA med på regeringens nye forslag om, at syrere og andre udlændinge fra Mellemøsten og Afrika, der står til at blive udvist af Danmark, kan blive, hvis de ellers er i gang med en uddannelse eller har beskæftigelse? Der kunne jeg godt tænke mig at høre, hvor LA står på det her.

Kl. 15:34

Fjerde næstformand (Karina Adsbøl):

Værsgo.

Kl. 15:34

Alex Vanopslagh (LA):

Liberal Alliances politik er den, at hvis du er flygtning, der har mistet dit beskyttelsesbehov, men du tjener dine egne penge, du er i arbejde, du opfører dig ordentligt, så du hverken begår kriminalitet eller bygger koranskoler i din fritid, så kan du godt blive i Danmark på en arbejdsopholdstilladelse, hvis det står til os. Jeg er lidt mere kritisk over for den del med uddannelse, for vi skal passe på, at vi ikke skaber et eller andet system, hvor du, hvis du er ved at blive sendt ud, lige starter på en uddannelse for at kunne blive. Men ellers er vores politik ret klar på det område.

Kl. 15:34

Fjerde næstformand (Karina Adsbøl):

Ordføreren.

Kl. 15:34

Nick Zimmermann (DF):

Okay, så det vil sige, at det er korrekt forstået, at LA's holdning er, at så længe man er i arbejde, kan man sådan set blive her for tid og evighed.

Kl. 15:35

Fjerde næstformand (Karina Adsbøl):

Værsgo.

Kl. 15:35

Alex Vanopslagh (LA):

Det er Liberal Alliances politik, at så længe man lever op til betingelserne for at have en arbejdsopholdstilladelse, kan man have den arbejdsopholdstilladelse – ja – og det skal være lettere at få en arbejdsopholdstilladelse i Danmark.

Kl. 15:35

Fjerde næstformand (Karina Adsbøl):

Tak. Så går vi videre til hr. Frederik Vad fra Socialdemokratiet. Værsgo.

Kl. 15:35

Frederik Vad (S):

Tak for det, og  tak til hr. Alex Vanopslagh. Det er jo altid en meget, meget stor fornøjelse at høre ordføreren særligt tale om mistrivsel. Det, som jeg jo tit synes er udfordringen i debatten om mistrivsel, er, at vi alle sammen bruger mistrivselsdebatten til at tage vores gammelkendte politik og ligesom proppe den ind ad bagdøren. Vores politik er sjovt nok altid svaret på, hvordan man håndterer mistrivslen i samfundet.

Men ordføreren talte også om myndighed og myndiggørelse; det er noget, som jeg også selv er meget optaget af. Hvilken rolle mener ordføreren at velfærdsstaten, velfærdssamfundet, politikerne – kald det, hvad du vil – altså det, der er på en eller anden måde er forankret herinde, har i at være med til at skabe fundamentet for myndige menneskers liv, når de går fra at være unge til at være voksne?

Kl. 15:36

Fjerde næstformand (Karina Adsbøl):

Værsgo.

Kl. 15:36

Alex Vanopslagh (LA):

Hele velfærdsstaten har i høj grad en tendens til at umyndiggøre folk, men det var jo ikke det, der var spørgsmålet. Spørgsmålet var jo mere positivt. Altså, hvordan har den velfærdsmodel, vi har valgt i vores samfund, en positiv myndiggørende rolle i forhold til danskerne? Det har den jo, om ikke andet så i teorien, i forhold til folkeskolen, for hvad er det, folkeskolen i princippet skal kunne? Jeg mener ikke, vi er der i dag, men det er en helt anden snak. Det er jo at give folk de fornødne færdigheder og kundskaber til, at de kan blive til noget, at de kan noget, og at de dermed også kan tage vare på sig selv og gøre en forskel for andre mennesker. Det er jo det første skridt til myndighed. Så det er at have en folkeskole, der måske på en eller anden måde er sådan lidt mere, jeg ved ikke, om man kan sige klassisk, men altså har mere fokus på de basale færdigheder, fagfærdigheder, og ikke så meget på alt det tværfaglige og diverse kompetencer, som gør folk dygtige i forhold til en række abstrakte læringsmål, for det kommer først senere, når de har styr på kernekompetencerne. Så der burde en velfærdsstat levere. Jeg mener på ingen måde, at vi har en folkeskole i dag, der er særlig god.

Kl. 15:37

Fjerde næstformand (Karina Adsbøl):

Hr. Frederik Vad for en anden kommentar. Værsgo.

Kl. 15:37

Frederik Vad (S):

Tak. Det er jeg sådan set enig i. Altså, forudsætningen for at være et myndigt menneske er jo grundlæggende, at man kan læse og skrive – det er jo første skridt. Men der er også andre ting. Altså, f.eks. er danske unge nogle af dem i verden, der flytter tidligst hjemmefra. Den status er så ved at forsvinde lidt, fordi det bliver sværere og sværere at få en bolig. Men i forhold til sådan noget som at flytte meget tidligt hjemmefra f.eks. og at have råd til og mulighed for at skabe sig en selvstændig tilværelse uafhængigt af sine forældre har velfærdsstaten en rolle at spille i forhold til at realisere den ambition om et myndigt liv.

Kl. 15:38

Fjerde næstformand (Karina Adsbøl):

Værsgo.

Kl. 15:38

Alex Vanopslagh (LA):

Jeg har egentlig ikke tænkt over det før, men selvfølgelig er det at flytte hjemmefra tidligt jo en del af myndiggørelsen, ligesom jeg ved, at ordføreren jo også har været meget optaget af vigtigheden af, at man har fritidsjob, når man er ung. Det synes jeg også er enormt spændende og vigtigt.

Men har velfærdsstaten en rolle? Jamen altså, jeg synes, det er godt, at man tilbyder folk su eller i hvert fald om ikke andet su-lån. Og det, der er det store spørgsmål, er, om folk vil stoppe med at tage ansvar for deres eget liv eller flytte hjemmefra eller tage uddannelse, hvis det var sådan, at de i lidt højere grad end i dag skulle låne penge frem for at få dem foræret – det tror jeg grundlæggende ikke. Men der har vi nok måske en uenighed.

Kl. 15:38

Fjerde næstformand (Karina Adsbøl):

Tak. Da der ikke er flere korte bemærkninger til ordføreren, siger vi tak til hr. Alex Vanopslagh og går videre til den næste ordfører i rækken, som er hr. Søren Pape Poulsen fra Det Konservative Folkeparti. Værsgo.

Kl. 15:39

(Ordfører)

Søren Pape Poulsen (KF):

Tak for det. Jeg er i politik for at søge indflydelse – det tror jeg at de fleste af os er – og jeg er enig i, at Danmark har brug for grundlæggende reformer. Derfor kan jeg så også godt lide rigtig meget af det, der står i regeringsgrundlaget, i hvert fald når det kommer til de overskrifter, der er, og de emner, vi skal have set nærmere på.

Beskæftigelse er et af de emner. Regeringen siger, det skal være mere attraktivt at være i beskæftigelse. Det glæder vi os til at tale mere om; der er vi klar. Det kan man jo gøre ved at sænke skatterne på arbejde i bunden, man kan hæve topskattegrænsen, man kan kigge på dagpengesatsen m.m. Regeringen vil nytænke og reformere beskæftigelsesindsatsen. Det er vi også klar til at diskutere, altså hele jobcenterdiskussionen; der trænger til at ske noget – ikke fordi de mennesker, der arbejder der, gør noget forkert, men fordi vi har lavet en lovgivning, der efterhånden er så omstændelig, at ingen længere kan finde hoved og hale i den. Afskaffelse af seniorjobordningen er også noget, regeringen vil gøre. Det er vi også klar til, og vi vil rigtig gerne diskutere tilbagetrækning. Vi synes selvfølgelig, det er lidt ærgerligt, at vi skal sænke ydelserne til de rigtig nedslidte, fordi der er en anden ordning, Arnepensionen, som jo er et prestigeprojekt, der ikke handler om de nedslidte, men bare handler om, at man har gået på arbejde længe nok. Det kommer vi nok til at diskutere en hel del.

En reform af frisættelse er vi meget klar til. Ældreområdet er jo et helt fantastisk område at se på. Der skal vi have langt mindre dokumentation. Vi skal frigøre flere timer. De ansatte skal bruge mere tid med de ældre. Vi skal forenkle det. Vi skal styrke det frie valg. Vi skal have frie plejehjem, så man får et reelt alternativ til kommunens plejehjem, ikke fordi kommunens plejehjem er dårlige, men fordi der skal være en valgmulighed. Når der i over halvdelen af landets kommuner i dag ikke er et eneste friplejehjem, synes jeg, vi har en udfordring. Vi skal udvide det frie valg. Vi skal give plads til flere private leverandører, lade dem spille en større rolle og give dem fair vilkår, og så skal vi give den enkelte leder i ældreplejen langt mere ledelsesrum og ansvar. Det er derigennem, at vi virkelig styrker de ansatte og gør det godt for de ældre. De skal væk fra hjørnekontoret, væk fra alle ringbindene, og komme ud og være en del af det at være sammen med de ældre, være sammen med deres personale og vise den rette vej. Generelt set vil man styrke det frie valg, og det vil vi også gerne.

Mens jeg er i gang med at nævne nogle af alle de ting, regeringen har sagt i deres regeringsgrundlag, og som vi også gerne vil under en eller anden form, så er der jo sundhedsområdet. Regeringen medgiver, at sundheds- og plejepersonalet er sundhedsvæsenets allervigtigste ressourcer. Det er vi enige i, og det er derfor, at vi måske skulle til at få gang i at få uddannet flere praktiserende læger. Alle danskere fortjener at have en fast læge. Vi har foreslået det nogle gange her i salen, og det er endnu ikke lykkedes at komme igennem med det, men det kommer nok en dag, måske i den forhandling, vi skal have her.

Det samme gælder sygdomme, det samme gælder på kræftområdet. Vi skal være verdensførende inden for kræftbehandling. Vi skal se på forskningen inden for hele sundhedsområdet. Så håber vi da også, at vi på et tidspunkt kommer til at tale om en egentlig sundhedsreform, og vi har i hvert fald en meget fleksibel tilgang til, hvordan det skal skrues sammen. Jeg er helt med på, at det at have regioner eller ej kan blive sådan en meget principiel diskussion; det er ikke det, der skal stå i vejen hos os, selv om vi ikke synes, der er brug for dem.

Uddannelsesområdet er endnu et område, som regeringen har lagt op til en reform af. Vi er klar. Vi vil gerne forhandle afskaffelse af tvangsfordeling af gymnasieelever. Vi er selvfølgelig lidt spændt på, hvad der skal sættes i stedet for. Folkeskolen skal jo i særlig grad være opmærksom på, at den er blevet meget boglig. Vi har en udfordring med alt for mange unge mennesker, der har det svært i vores folkeskole og fortjener at få en ny mulighed, og derfor har vi jo foreslået at give børn mulighed for en praksislinje, så nogle af de ældste elever faktisk kunne kombinere en skoledag med at komme ud på en virksomhed. Der er jo mange af de her elever, som har gjort et uendelig større indtryk på skolen, end skolen nogen sinde har gjort på dem. Så lad os komme i gang med den del af det.

Trivsel konstaterer regeringen også er noget, det er vigtigt vi får sat i gang. Vi skal have de gode rammer for børn og unge i familielivet, i fritidslivet, i lokalsamfundet. Jeg er helt enig. Det kunne jo være en kortere skoledag, hvor børn bliver set og mødt med en undervisning, der i endnu højere grad er tilpasset den enkelte, og hvor der er balance mellem skole- og fritidsaktiviteter.

Der er kommissionen om det gode børne- og ungdomsliv. Det er et af de områder, hvor vi faktisk synes, det giver rigtig god mening, at man lige tænker sig ekstra godt om, ved at man nedsætter sådan en kommission. Jeg tror, det er meget klogt. Mistrivsel dækker over rigtig mange forskellige og komplicerede problemer blandt børn og unge. Det er jo ikke en enkelt paragraf, regulering eller pulje, der kan gøre det bedre at være barn eller ung, og her skal vi være med til at skabe nogle gode rammer, nogle stærke fællesskaber, hvor vi også giver familierne mulighed for at være stærkt rustet til at gøre op med en alt for stigende perfekthedskultur, i hvert fald hos visse unge.

Kl. 15:44

Regeringen taler om vækst og gode konkurrencevilkår. Ja, også her er vi jo klar til forhandlinger med regeringen. Det kan man jo gøre via skatter, og man kan gøre det via afgifter. Vi kan fremlægge en iværksætterstrategi – den glæder vi os også til at forhandle og diskutere med regeringen. Hvad angår at lette adgangen for udenlandsk arbejdskraft for at give mere beskæftigelse, er vi klar til at sænke beløbsgrænsen, og vi har foreslået en række arbejdsudbudsreformer på den baggrund.

Så er der klimaet. Vi skal have fokus på implementeringen – det er jeg også enig i. Nu må det være slut med, at vi bliver ved med at tale om flotte mål og hvornår vi skal noget, om jeg ved ikke hvor mange år. Det skal gennemføres nu, og vi skal i gang. Hvis vi skal have gode aftaler, skal vi jo i endnu højere grad være meget positive over for alle de private aktører. Når CIP i et partnerskab med Ørsted siger, at de via åben dør-ordningen kan udvikle 5 GW havvindmøller  allerede i 2027, i 2028, så lad dem komme i gang, lad os gøre det muligt for dem at gøre det hurtigt. Lad os give mere ansvar til private udviklere, lad dem lave havbundsundersøgelser, lad dem lave alle mulige undersøgelser, samle dem og så levere dem til myndigheden. Så skal de til gengæld have en behandlingsgaranti, så myndighederne inden for 12 måneder får behandlet det hele, så man kan komme i gang med projekterne.

Vi har også konstateret, at vi skal diskutere en CO2-afgift på landbruget, og den diskuterer vi også gerne. Det er nødvendigt at have en fordomsfri diskussion om, hvordan det så skal indrettes. Vi skal jo gøre det klogt, og vi skal gøre det med et landbrug, der stadig væk har det godt i Danmark. En biodiversitetslov, en beskyttelse af vores natur ser vi også frem til at diskutere.

Nu har jeg brugt det meste af min taletid på faktisk at bakke regeringen op på alle de områder, de gerne vil tale om. Det kan være, vi ikke er helt enige, når vi skal nå helt i mål med de enkelte områder, men jeg glæder mig til at forhandle det, for det er derfor, vi er i politik.

Når nu der er så mange gode takter, kan man godt ærgre sig lidt over, hvordan regeringen er kommet fra start, når det gælder vores forsvar og forsvarsforlig og hele spørgsmålet om afskaffelse af store bededag. Og derfor vil jeg tillade mig at dryppe lidt undren og malurt i bægeret de sidste par minutter, altså når jeg nu har været så uendelig konstruktiv og positiv i de første 8 minutter.

Jeg synes, det er en unødvendig konfliktoptrapning, vi har set, om afskaffelsen af store bededag og hele spørgsmålet om at komme ind i forsvarsforliget. Jeg synes, at forsvarsforliget er et forlig, der har karakter af noget, hvor vi sådan set alle sammen skal stå på tæer for at få flest mulige partier i Folketingssalen med. Jeg mener, det er helt afgørende vigtigt i den situation, vi står i lige nu i Europa og i verden, at vi også i Danmark viser, at vi faktisk står sammen om vores forsvar. Så er jeg med på, at når vi kommer ind i lokalet, vil vi have forskellige tilgange til, hvad og hvor meget vi skal have af udstyr, til længden af værnepligten osv. Men det ærgrer mig, at vi er kommet i en unødig konflikt om det. Lad os komme tilbage på sporet, og lad os komme ind i forhandlingsrummet.

Når vi er imod at afskaffe store bededag, er det jo ikke, fordi vi ikke forstår, at det både giver økonomi og arbejdsudbud. Det forstår vi godt. Så kan man altid diskutere varigheden af det, hvor længe det holder ved, og hvor længe man kan se effekterne osv. Der er jo mange økonomer, der mener meget forskelligt om det, men for et konservativt parti er et samfund også andet og mere end arbejdsudbud og skat. Ja, det sagde han rent faktisk; det er det. Og derfor har vi det også sådan i Det Konservative Folkeparti, at store bededag også er værdier og traditioner. Det er der, konfirmationerne ligger. Det er der, der holdes gudstjenester for rigtig mange mennesker. Det er en dag, hvor folk har fri, og nogle synes, at fridagen er det vigtigste. Men så ærgrer jeg mig lidt over, at vi faktisk ikke her i Folketingssalen kommer til at diskutere afskaffelsen af store bededag som en helligdag. Det kommer vi jo ikke til at diskutere.

Vi kommer til at diskutere noget på beskæftigelsesministerens område, men vi får ikke en eneste diskussion i Folketingssalen om, om vi skal have en helligdag eller ej, for den afskaffer man ved kongelig resolution. Og argumentet, har jeg forstået, er, at man indførte den ved kongelig resolution. Ja, for dengang havde man en enevældig konge og ikke et Folketing – en enevældig konge, der kunne sige: Nu afskaffer vi den. Da hang religionen og staten jo sammen. Jeg synes, det er meget væsentligt at huske på, at den danske folkekirke ikke er en statsreligion. Det er ikke staten, der driver religionen. Det er ikke os herinde, der driver det religiøse. Vi understøtter den evangelisk-lutherske kirke, og det synes jeg det er rigtig vigtigt at holde fast ved. Så jeg håber, at det kunne blive taget af bordet.

Men jeg glæder mig til samarbejdet og alle de gode aftaler, vi skal lave med hinanden, og lad os så lige komme væk fra det her fejlskud med forsvarsforliget.

Kl. 15:49

Fjerde næstformand (Karina Adsbøl):

Tak for det. Så går vi videre til rækken af korte bemærkninger, og vi starter med hr. Benny Engelbrecht fra Socialdemokratiet. Værsgo.

Kl. 15:49

Benny Engelbrecht (S):

Tak for ordførertalen, hr. Søren Pape Poulsen. Jeg er glad for, at der i ordførertalen indikeres, at man både er villig til at finde finansiering, men også til at skabe øget arbejdsudbud, når der skal laves aftaler. Og for at fortsætte i den progressive, konstruktive ånd, som prægede størstedelen af talen, vil jeg egentlig spørge ind til, om Konservative er enige i de hensigter, som regeringen har lagt op til, altså at forsvaret skal styrkes, ikke blot med det, der var aftalt i det nationale kompromis, men også med det, at tidspunktet for, hvornår Danmark skal leve op til sin NATO-forpligtelse på 2 pct. af bnp, skal være allerede i 2030.

Kl. 15:50

Fjerde næstformand (Karina Adsbøl):

Værsgo.

Kl. 15:50

Søren Pape Poulsen (KF):

Nu kommer spørgeren jo med et spørgsmål til en partiformand for et parti, der om noget har forsvaret i hjertet. Det har vi, og vi vil alt det bedste. Jeg vil da rigtig gerne være med til at rykke forsvarsforliget frem, så vi når de 2 pct. hurtigere. Det ville jeg også, da vi forhandlede det nationale kompromis. Men på det tidspunkt fik vi at vide, at det ikke var hensigtsmæssigt at bruge pengene på den facon, altså at der skal være en vis indfasningstid, når der skal bruges så mange penge, som det trods alt er. Jeg ved godt, at de penge hurtigt får ben at gå på, når vi først kommer i gang. Men når det er sagt, vil jeg sige, at hvis vi kan blive forsikret i, og det tror jeg vi kan, at der er afløb for pengene på en fornuftig måde, så vil vi da hellere end gerne rykke det frem. Og så er jeg da helt med på, at når vi vil det, i fællesskab, så skal vi selvfølgelig blive enige om en finansiering. Det anerkender jeg.

Kl. 15:51

Fjerde næstformand (Karina Adsbøl):

Værsgo, hr. Benny Engelbrecht.

Kl. 15:51

Benny Engelbrecht (S):

Jeg kan næsten fornemme, at der her foran mig sidder en partiformand, vicestatsminister og forsvarsminister, der næsten sådan er klar til at hoppe op og sige: Jo jo, men der er også nogle her i Folketingssalen, der har været udsendt. Men det ændrer jo ikke på, at ambitionen for regeringen er at fremrykke til 2030. Og derfor kunne jeg måske godt efterlyse en lidt mere klar tilkendegivelse end den lidt forbeholdne, der kommer fra den konservative formand her. Altså, er man interesseret i, at vi skal leve op til den forpligtelse allerede i 2030?

Kl. 15:52

Fjerde næstformand (Karina Adsbøl):

Værsgo.

Kl. 15:52

Søren Pape Poulsen (KF):

Ja, det er vi. Men når vi forhandler nationalt kompromis i marts måned 2022 og får et papir fra Forsvarskommandoen, hvor de siger, at det er hensigtsmæssigt, at vi når de 2 pct. i 2033, så tager jeg jo det alvorligt. Jeg siger så, at hvis de forudsætninger har ændret sig, og hvis vi kan rykke det frem – for jeg mener, og det sagde jeg allerede dengang, at det tager alt for lang tid – så er vi fuldt og helt med. Jeg deler fuldt og helt ambitionen. Vi skal bare gøre det på den rigtige og kloge måde. Og det kan vi nok ikke blive uenige om.

Kl. 15:52

Fjerde næstformand (Karina Adsbøl):

Så er det hr. Morten Dahlin fra Venstre. Værsgo.

Kl. 15:52

Morten Dahlin (V):

Tak til hr. Søren Pape Poulsen for talen og den konstruktive tilgang til den kommende valgperiode. Jeg kunne godt tænke mig at dykke lidt mere ned i det her alternative finansieringsforslag, der kom frem her til morgen, hvor Konservative og gode partier som SF og Enhedslisten nu var gået sammen om at føre økonomisk politik. For i det ligger der jo, at der skal saneres i erhvervsstøtteordningen. Og da jeg tidligere spurgte fru Pia Olsen Dyhr, fik jeg besked om, at det ikke var det grønne område, der skulle væk. Det var så de første 12 milliarder i erhvervsstøtteordninger, som var væk.

Derfor kunne jeg godt tænke mig at spørge hr. Søren Pape Poulsen: Hvad med de 24,5 milliarder, der ligger på skatteområdet, altså hvor man giver nogle favorable skatte- og afgiftsvilkår til nogle af vores virksomheder rundtomkring for at stimulere vækst og udvikling? Konservative går jo ikke som udgangspunkt ind for skattestigninger, og derfor vil jeg bare høre: Er de også fredet? Eller er Konservative sådan set indstillet på, at man skal fjerne nogle af dem, og dermed hæve skatterne for dansk erhvervsliv?

Kl. 15:53

Fjerde næstformand (Karina Adsbøl):

Værsgo.

Kl. 15:53

Søren Pape Poulsen (KF):

Jeg kommer ikke til at stå på Folketingets talerstol og sige, præcis hvad det er for nogle elementer i erhvervsstøtten, vi skal fjerne eller lave om på. For det giver en utrolig stor usikkerhed hos dem, der er berørt. Og derfor har jeg den tilgang, at det skal vi gå ind i et forhandlingslokale og finde ud af. Jeg melder mig klar til at stå på mål for det og tage ansvar for det, ligesom jeg kan forstå, at regeringen er klar til at sanere for 2 mia. kr. i erhvervsstøtten. Og hvordan vi så skal udmønte det, skal vi selvfølgelig byde ind med. I den tidligere aftale, der blev lavet i 2022 i den daværende regering, skulle der saneres med 3,5 milliarder. Det tal har man så skruet ned til 2, og nu skruer vi det så lidt op til 2,75. Det ser vi frem til at drøfte.

Kl. 15:54

Fjerde næstformand (Karina Adsbøl):

Værsgo, ordføreren.

Kl. 15:54

Morten Dahlin (V):

Tak for svaret. Men den helt store forskel er jo, at de 2 milliarder, som regeringen vil finde på erhvervsstøtteområdet, skal tilbage til erhvervslivet i form af lavere skatter, eksempelvis for vores familieejede virksomheder, der skal have billigere generationsskifte, når virksomheden skal gå fra mor til datter. Det, Konservative lægger op til, er jo åbenbart at kigge på skatteområdet i erhvervsstøtteordningerne, altså at hæve skatter for vores virksomheder uden at garantere, at virksomhederne får pengene tilbage. Det er jeg egentlig lidt ked af, og derfor vil jeg bare spørge igen: Kunne Konservative ikke lige her bekræfte, at man ikke kommer til at medvirke til at hæve skatterne for dansk erhvervsliv i form af sanering i erhvervsstøtteordningerne på skatteområdet?

Kl. 15:55

Fjerde næstformand (Karina Adsbøl):

Værsgo.

Kl. 15:55

Søren Pape Poulsen (KF):

Jeg kommer ikke til at pege på noget konkret. Jeg tror, at Venstres ordfører udmærket ved, at Det Konservative Folkeparti ikke går og samler på skattestigninger. Det forslag, der er kommet i dag, er jo sådan et forslag, hvor der bliver sagt: Jamen lad os begynde her. Og så kommer vi vel alle sammen senere med vores finanslovsforslag, hvor vi så kan regne de ting ind, vi mener man skal lave om, efter vi har lavet den finansiering her. Vi har jo fået at vide, at hvis vi ikke sagde ja til lige præcis krydset mellem store bededag og forsvaret, så var døren lukket. Så siger vi: Så kommer vi da med et alternativt forslag, og så drøfter vi det meget gerne.

Kl. 15:55

Fjerde næstformand (Karina Adsbøl):

Tak. Så er det fru Monika Rubin fra Moderaterne. Værsgo.

Kl. 15:55

Monika Rubin (M):

Tak. Det er jo fornøjeligt både at læse og høre, at Det Konservative Folkeparti er trukket i arbejdstøjet og sammen med de andre partier har fundet et finansieringsforslag til fremrykning af 2-procentsmålsætningen. Det er altid dejligt at se den konstruktive side af Det Konservative Folkeparti, så jeg håber også, at vi ser jer omkring forhandlingsbordet, når den tid kommer. I Moderaterne er vi altid indstillet på at få så bred en kreds om aftalerne som muligt. Jeg er ny her i Folketinget og har egentlig altid set Det Konservative Folkeparti som et økonomisk ansvarligt parti. Derfor hæfter jeg mig lidt ved den her samtale mellem hr. Søren Pape Poulsen og hr. Morten Dahlin, og jeg vil egentlig gerne høre: Mener ordføreren, at den samlede oppositions finansieringsforslag på den lange bane er solidt – lige så solidt som regeringens foreslåede finansieringsmodel?

Kl. 15:56

Fjerde næstformand (Karina Adsbøl):

Værsgo.

Kl. 15:56

Søren Pape Poulsen (KF):

Jeg mener bestemt, at det er et godt og solidt forslag. Nu er vi kommet med det. Vi diskuterer gerne andre forslag.  Vi er jo trukket i arbejdstøjet. Det har vi hele tiden været, og vi vil gerne diskutere det. Men grunden til, at vi overhovedet skal herhen, er jo, at regeringen har besluttet sig for, at døren er lukket. Man må ikke være med til at deltage i diskussionerne om et milliardstort forsvarsbudget, hvis man ikke vil afskaffe en helligdag. Det kan umuligt være i den ånd, Moderaterne er skabt. Det undrer mig egentlig, at I vil finde jer i, at det er sådan, vi skal arbejde. Men jeg glæder mig til arbejdet, og jeg glæder mig til at komme ind i forhandlingslokalet, for vi er her ikke i protest. Vi er her, fordi vi vil arbejde; vi er her, fordi vi vil lave aftaler. Jeg garanterer for, at får vi lov til at gå ind ad den dør i Forsvarsministeriet, hvor man skal forhandle forsvarsforlig, så bliver vi meget svære at sparke ud igen, og så vil vi være klar til meget fordomsfrit at diskutere de økonomiske forslag, der måtte være.

Kl. 15:57

Fjerde næstformand (Karina Adsbøl):

Ordføreren.

Kl. 15:57

Monika Rubin (M):

Mange tak. Vi er i en situation nu, hvor riget fattes penge. Der mangler penge til rigtig mange ting. Vi har hørt om både sundhedsområdet og klimaområdet osv. Derfor undrer det mig egentlig, at Det Konservative Folkeparti kommer op med en finansieringsmodel, som det stadig væk er så usikkert at man kan samle flertal for. Vi kan jo høre i hele debatten om den her erhvervsstøtteordning, at der spørges: Hvor skal man tage pengene fra? Derfor vil jeg gerne spørge ordføreren igen: Mener ordføreren, at det er en solid finansieringsmodel, også på den lange bane?

Kl. 15:58

Formanden (Søren Gade):

Hr. Søren Pape Poulsen.

Kl. 15:58

Søren Pape Poulsen (KF):

Ja, bestemt, men vi diskuterer gerne andre forslag. Altså, først sagde man til os: Hvis I ikke accepterer det her kryds, kommer I ikke med. Så sagde man: Okay, hvis I kan finde en anden finansiering, så kom med den. Nu er det, som om regeringen nærmest desperat leder efter en måde, hvorpå man så kan trække tæppet væk under os og sige: Det er ikke godt nok. Hvis jeg var regering, ville jeg da tænke: Hvor er det dejligt, at så mange partier har lyst til at arbejde sammen og være med til det her. Der er da masser af måder, vi kan skaffe et større arbejdsudbud og hente flere penge på. Jeg tror, vi er klar til at gå noget længere på mange områder, end den samlede regering er, når det kommer til arbejdsudbud.

Kl. 15:58

Formanden (Søren Gade):

Tak. Hr. Carl Valentin.

Kl. 15:58

Carl Valentin (SF):

Nu bliver der jo lavet nogle lidt alternative samarbejder i de her dage, og det synes jeg egentlig er meget fedt, altså at vi kan samle os i oppositionen både til venstre og til højre for regeringen. Derfor ville jeg også høre, om Konservative måske vil lave en alliance med SF på miljøområdet. Vi står nemlig i en meget alvorlig situation lige nu, hvor flere og flere bliver opmærksomme på udbredelsen af de her PFAS-stoffer, der er i børnenes flyverdragter, i vores stegepander og endda i tandtråd og mange andre ting, og flere organisationer arbejder nu for, at vi skal have et nationalt forbud mod de her PFAS-stoffer, fordi vi kan komme til at vente i rigtig mange år på, at det kommer til at ske i EU. Vil Konservative gå sammen med SF og kræve af regeringen, at der kommer et nationalt forbud mod PFAS-stoffer?

Kl. 15:59

Formanden (Søren Gade):

Ordføreren.

Kl. 15:59

Søren Pape Poulsen (KF):

Jeg er helt sikker på, at vi på en række områder nok kan finde hinanden, politikområde for politikområde, også når det gælder klima og miljø. Jeg ved ikke, om vi har samme ambition, men vi har i hvert fald samme holdning om, at vi også vil have en biodiversitetslov – og den deler vi også med regeringen, har jeg forstået – der går ud på, at der skal være mere natur i Danmark. Når det kommer til PFAS, har jeg det nok sådan, at nu er der besluttet en national handlingsplan, og vi skal arbejde for et forbud i EU, og jeg ville gerne tage en diskussion om, om vi kan, og om det giver mening at se på, om vi kan lave sådan et forbud. Jeg ved simpelt hen ikke nok om det tekniske i, hvordan det skal skrues sammen, men jeg synes ikke, man skal udelukke det. Jeg synes, det, vi hører i de her dage, er alvorligt, og det kan man ikke bare lukke ørerne for og sige, at det er en eller anden EU-beslutning, og så kan vi ikke gøre noget ved det. Men jeg vil nok forbeholde mig retten til lige at dykke en smule ned i det, og jeg vil nok forbeholde mig retten til at bede min miljøordfører om at tage den forhandling med hr. Carl Valentin.

Kl. 16:00

Formanden (Søren Gade):

Hr. Carl Valentin.

Kl. 16:00

Carl Valentin (SF):

Det synes jeg er helt fair. Vi er også meget bekymrede, må jeg bare sige, for det påvirker jo folks fertilitet, og det har betydning for effektiviteten af børnevaccinationsprogrammer. Vi ved, at de her stoffer kan være kræftfremkaldende, og det er jo såkaldte evighedskemikalier, og det vil sige, at de har meget svært ved at forlade vore kroppe. Så jeg vil se frem til, at Konservative fortsætter med at sætte sig ind i det her og arbejde videre på det, for der bliver brug for, at vi er mange, der lægger pres på regeringen, for at der bliver handlet på det her nationalt.

Kl. 16:01

Formanden (Søren Gade):

Ordføreren.

Kl. 16:01

Søren Pape Poulsen (KF):

Ja, og i hvert fald er vi nødt til at lave en meget klar handleplan for PFAS og se på vores drikkevandsområder, og hvordan vi kan beskytte dem i større omfang. Vores drikkevand er noget, vi skal værne om. Der er mange, der er misundelige alene på det, at vi har det i vores land.

Kl. 16:01

Formanden (Søren Gade):

Hr. Alex Vanopslagh.

Kl. 16:01

Alex Vanopslagh (LA):

Tak. Jeg glæder mig egentlig også over den meget konstruktive tilgang, Det Konservative Folkeparti har til regeringen. Hvis regeringen skal føre en god politik, kræver det, at gode kræfter byder sig til konstruktivt. Men det kan måske også blive en tand for konstruktivt. Jeg studsede i hvert fald lidt over en overskrift, jeg så på, jeg tror, det var Altinget for noget tid siden, hvor budskabet var, at Det Konservative Folkeparti ikke var begejstret for den nye toptopskat, men det ville være noget, man så ville stemme for, hvis ellers de andre dele i regeringens skattepolitik bliver stemt igennem. Det undrede jeg mig lidt over, og det ville jeg egentlig gerne høre hr. Søren Pape Poulsens kommentarer til, altså om ikke det er en af de ting, vi i fællesskab skulle se om vi kunne få luget ud i.

Kl. 16:02

Formanden (Søren Gade):

Ordføreren.

Kl. 16:02

Søren Pape Poulsen (KF):

Altså, det har undret mig lidt, for som jeg læser regeringsprogrammet, eller hvis man skal gætte lidt på, hvorfor det er endt, som det er endt, skulle grænsen for, hvornår man betaler topskat, hæves, og så skulle det ligesom betales med en ny mellemskat og så en toptopskat og sådan noget. Jeg sad og tænkte ved mig selv, om det er, fordi vores skattesystem i dag er alt for simpelt, og at vi så hellere må få kompliceret vores skattesystem lidt mere. Det er virkelig ikke det, jeg sådan hører, når man hører fra SKAT og andre steder.

Vi synes jo ikke, det er en god idé med toptopskat. Det handler jo ikke om, at der er nogle mennesker, det er synd for, men det handler måske om, at det er synd for nogle virksomheder i forbindelse med noget arbejdskraft, og at man får endnu sværere ved at tiltrække rigtig dygtige mennesker.

Jeg er med på at kæmpe imod det, men jeg vil have en pragmatisk tilgang for at gå ind i rummet og se, hvad bundlinjen bliver på det her, for jeg mener faktisk, at det er en kæmpefejl, at helt almindelige lønmodtagere i Danmark betaler topskat. Nu havde vi ikke stor succes med at gå til valg på at afskaffe topskatten ved det her valg, men nu kan vi jo starte med at afskaffe mellemskatten ved næste valg, og så kan vi arbejde videre derhenad. Men selvfølgelig er toptopskat en mærkelig og dum idé i bund og grund, og det er ren symbolpolitik. Det ved vi alle sammen.

Kl. 16:03

Formanden (Søren Gade):

Hr. Alex Vanopslagh.

Kl. 16:03

Alex Vanopslagh (LA):

Jeg tror, man skal passe på med at konkludere, at man ikke kan gå til valg på en afskaffelse af topskatten og så have held med det. Men lad det ligge.

Jeg bliver egentlig lidt forvirret, for jeg hører jo hr. Søren Pape Poulsen meget fornuftigt sige, at man gerne vil gå ind i forhandlingen om at bekæmpe toptopskatten, så den ikke er med, men man har på forhånd meldt ud, at det er man egentlig villig til at give sig på. Altså, så bliver det da godt nok svært. Jeg synes jo, det er en enormt skadelig idé, særlig med den symbolik, der er i det, så det er bare en opfordring til, at Det Konservative Folkeparti bevarer den gode, konstruktive tilgang til den her regering, så vi kan hjælpe den på rette vej, men at vi ikke bliver så konstruktive, at vi ender med at hjælpe dem på gale veje.

Kl. 16:04

Formanden (Søren Gade):

Ordføreren.

Kl. 16:04

Søren Pape Poulsen (KF):

Det synes jeg var et ualmindelig godt råd, som jeg synes vi skal gå sammen om i alle tænkelige sammenhænge. Nu har vi hørt den sidste uges tid – og regeringen har også mange gange gjort os alle sammen opmærksom på det – at de jo har flertallet, så de kan gøre, lige hvad de vil, og det har de jo lov til, for sådan er demokratiet jo indrettet. Men lad os da håbe på, at vi kan trække dem i den rigtige retning, og det kan da også være, at der er nogle ting, som regeringen gennemfører, som vi så må lade dem gennemføre alene, fordi det ikke er ambitiøst nok.

Kl. 16:04

Formanden (Søren Gade):

Hr. Søren Søndergaard.

Kl. 16:04

Søren Søndergaard (EL):

Tak. Da hr. Søren Pape Poulsen fremlagde 2030-planen, inden valgkampen for alvor gik i gang, med massive topskattelettelser til de rigeste, tænkte jeg: Respekt! Det var jo ikke, fordi jeg var enig – jeg var hamrende uenig – og det var sådan set heller ikke, fordi jeg vurderede, at det ville være den store valgsejr, der dér ville komme, men det var primært, fordi jeg tænkte, at her er et parti, som har nogle holdninger, som de går til valg på, og det kan jeg godt lide.

Derfor kunne jeg egentlig godt tænke mig at spørge, hvordan hr. Søren Pape Poulsen har det med, at der var andre partier, som ikke gik til valg på den politik, som de ønskede at gennemføre, altså præcis spørgsmålet om afskaffelsen af store bededag. Altså, de var jo ikke tilbageholdende med at angribe De Konservatives forslag. Jeg står her med en forside fra Berlingske, hvor der står: Mette F. og Ellemann angriber De Konservative for topskattelettelser. Hvordan har hr. Søren Pape Poulsen det med det?

Kl. 16:06

Formanden (Søren Gade):

Ordføreren.

Kl. 16:06

Søren Pape Poulsen (KF):

Jeg har det i hvert fald sådan med det, at jeg synes, vi førte en ærlig valgkamp, og at vi sagde det, vi mener. Men jeg tror også, vi skal passe på. Vi skal jo alle sammen kunne gå på kompromis, men jeg tror også, vi i forhold til den respekt, vi skal opleve hos borgerne, og den tillid, der skal være til os som politikere, så skal overveje meget kraftigt, hvor meget forskelligt vi mener dagen efter valgresultatet eller 3 uger efter valgresultatet, i forhold til før. Det synes jeg er dybt bekymrende.

Jeg har det også sådan, at det er underligt. Nu skal store bededag afskaffes, og jeg ved godt, at vi herinde måske har forskellige grunde til, at vi er imod afskaffelsen af det, men jeg kan bare ikke forstå, hvorfor der, når det nu er så god en idé, så ikke var nogen, der sagde det i valgkampen, men at det kommer man lige i tanker om efter valget. Og jeg kan heller ikke forstå, at der ikke er nogen, der råber om kap for at få æren for det. Vi kan ikke engang få at vide, hvis forslaget er – ingen vil stå på mål for det – men vi får alle sammen at vide, at det er nødvendigt. Jeg synes, det er ærgerligt, og jeg synes, det er en farlig måde at lave politik på.

Kl. 16:07

Formanden (Søren Gade):

Hr. Søren Søndergaard.

Kl. 16:07

Søren Søndergaard (EL):

Jeg deler fuldstændig hr. Søren Pape Poulsens overvejelser, og det er jo også derfor, at den diskussion om en folkeafstemning er kommet op. Jeg er meget betænkelig ved det der med folkeafstemninger. Altså, jeg synes, det er noget, der skal reserveres til helt bestemte lejligheder. Men hvis vi kunne få en lejlighed til at få præciseret, at der er grænser for, hvor meget partierne må undlade at sige før en valgkamp og så sige det umiddelbart efter – eller for den sags skyld det omvendte – så er det måske en sag af en vis principiel betydning. Derfor vil jeg spørge hr. Søren Pape Poulsen, om han vil sige, ligesom fru Inger Støjberg sagde: Vi lukker ingen døre.

Kl. 16:07

Formanden (Søren Gade):

Ordføreren.

Kl. 16:07

Søren Pape Poulsen (KF):

Man skal jo aldrig lukke nogen døre. Men jeg vil også være ærlig og sige, at jeg også er en af dem, der mener, at det at lave en folkeafstemning er et stort redskab at tage op af værktøjskassen. Og jeg skal også være ærlig og sige, at man i den her debat, med den måde, det foregår på, nogle gange kan føle sig stærkt fristet af det. Men jeg har det også sådan, at vi er nødt til at tænke på, hvad konsekvenserne af det så er. Og det er nok også derfor, at vi ikke lige nu står og er klar til at sige, at der skal være en folkeafstemning, og jeg har nok også svært ved at se det. For vi sætter i den tid, vi lever i, altså måske gang i noget, som ikke er hensigtsmæssigt.

Kl. 16:08

Formanden (Søren Gade):

Hr. Martin Lidegaard.

Kl. 16:08

Martin Lidegaard (RV):

Tak for en god ordførertale og for et godt samarbejde. Jeg har lyst til at stille samme spørgsmål til hr. Søren Pape Poulsen, som jeg stillede til fru Pia Olsen Dyhr, nemlig: Når nu vi skal ind og forhandle det nationale kompromis, er det sådan, at vi har talt meget om finansiering, og vi har talt meget om fremrykning af investeringer i forsvaret, men for os var måske den allervigtigste del det, der handlede om at gøre os fri af russisk gas og af vores afhængighed af naturgas, og det bliver der talt meget lidt om. Men det er jo allerede 10 måneder siden, vi lavede det nationale kompromis, og vi finder egentlig, at det er af ret afgørende betydning, at de 400.000 husstande i Danmark, der i dag er fanget med et gasfyr eller et oliefyr, bliver hjulpet ud af den afhængighed, også inden næste vinter, fordi der også er en stor økonomisk risiko forbundet med det ud over den sikkerhedspolitiske risiko, og så er der selvfølgelig et grønt element i det.

Vil hr. Søren Pape Poulsen være med til sammen med SF og Radikale at tage det med ind til forhandlingsbordet og prøve at få en status på, hvor langt vi er, og også fremme den proces, altså fremrykke de investeringer, så flere danskere kan blive fri af gas?

Kl. 16:09

Formanden (Søren Gade):

Ordføreren.

Kl. 16:09

Søren Pape Poulsen (KF):

Det vil jeg rigtig gerne diskutere hvordan vi gør og i hvert fald tage det med til forhandlingsbordet. Jeg tror faktisk, det er vigtigt, at vi lige minder hinanden om, at det nationale kompromis havde flere elementer. Det havde det element, som der bliver spurgt om her; det havde et element, der handlede om, hvor meget forsvaret skal styrkes. Vi taler jo om en lang række forhold i det nationale kompromis, som jeg egentlig efter den sidste uges tid har brug for at få at vide hvor vi står med. Altså, i hvor høj grad gælder det? Kan vi diskutere det spørgsmål, hr. Martin Lidegaard rejser? Kræver det også en adgangsbillet, eller hvor er vi henne?

Jeg synes, at vi simpelt hen skal bede regeringen om at gå det nationale kompromis igennem og se på, hvor langt vi er på de forskellige områder, vi har truffet aftale om, og om der gemmer sig andre overraskelser i form af adgangsbilletter til at diskutere nogle af de andre ting, der står i det nationale kompromis.

Kl. 16:10

Formanden (Søren Gade):

Hr. Martin Lidegaard.

Kl. 16:10

Martin Lidegaard (RV):

Det er vi med på, og jeg vil gerne takke for det tilsagn. Det kan også godt være, at det kræver nogle midler, hvis vi skal leve op til nogle af de andre elementer, og det må vi kigge på. Jeg tror så ikke, det er i den størrelsesorden, vi har skullet finde i løbet af den forgangne uge. Men det er jeg glad for, og jeg ser frem til de forhandlinger.

Kl. 16:11

Formanden (Søren Gade):

Tak for det. Så er det fru Sascha Faxe.

Kl. 16:11

Sascha Faxe (ALT):

Tak. Jeg hæfter mig med stor glæde ved, at du nævner de unge og trivselskrisen, for det synes vi i Alternativet også er en kæmpe udfordring. Vi kunne måske godt tænke os, at vi indimellem blev mere konkrete, så vi ikke bare kalder det trivsel. For det bliver lidt af en dyne, vi stikker hånden ind i, og hvor vi ikke ved, hvad vi får ud, altså om det er stress eller det er ensomhed, som jo begge er kæmpe problematikker. Men vi kunne rigtig godt tænke os at samarbejde med Konservative om at finde nogle veje frem, så vi ikke bliver ved med at genskabe det her, men at vi hjælper de unge, der står der.

Så er jeg nysgerrig på, om man fra Konservatives side har gjort sig nogle overvejelser om, hvilke tiltag man tænker kunne være interessante, og som man havde lyst til at lege med os omkring.

Kl. 16:11

Formanden (Søren Gade):

Ordføreren.

Kl. 16:11

Søren Pape Poulsen (KF):

Vi forhandler gerne med alle om alt, og jeg tror måske, at det her område er et af de områder, hvor vi i Folketingssalen meget bredt har en accept af, at det er sådan en udfordring, vi skal mødes om.

Det er jo så kæmpestor en diskussion, at man nogle gange bliver helt svedt over, hvor man skal begynde.

Jeg har jo selv førhen arbejdet med unge mennesker, og nu vil nogle sige, at det er så lang tid siden, at det har jeg ikke forstand på længere. Men der er vel stadig væk nogle dynamikker, man møder blandt unge, hvor man tænker det samme ved sig selv. Vores folkeskoles indretning har i høj grad fokus på trivsel, men når vi oplever, at der er over 40.000 mennesker fra 8. klasse til omkring 24 år, der ikke er i gang med noget som helst – et arbejde eller en uddannelse – så er det også lige vejen ind i mistrivsel. Og jeg tænker ved mig selv: Hvordan i alverden har vi ladet det ske?

Der tror jeg, det handler noget om at se på, hvordan man kan få en kontakt imellem det, så et ungt menneske, der simpelt hen ikke er i gang med noget, eller som i folkeskolen trives dårligt, kan komme ud på en arbejdsplads. Jeg tror, det handler meget om, hvordan vi kan styrke familierne til at tage de samtaler med deres børn og unge derhjemme, og hvordan vi håndterer hele situationen omkring sociale medier, som jeg tror er en drivende faktor i mistrivslen. Jeg beklager, at jeg ikke har mere tid, men det er meget svært at svare på det spørgsmål på så kort tid. Jeg beklager.

Kl. 16:13

Formanden (Søren Gade):

Fru Sascha Faxe.

Kl. 16:13

Sascha Faxe (ALT):

Det er jeg fuldstændig med på. Det var måske også mere en invitation til ordføreren og De Konservative om at byde op til dans, og at vi rigtig gerne vil være med på den bane. Og vi kunne egentlig også godt tænke os, hvis vi starter tidligere, altså at man går helt tilbage til vuggestuealderen og endda der, hvor der bliver sat ind efter fødslen med sundhedspleje osv. Så hermed er der en invitation til dans.

Kl. 16:13

Formanden (Søren Gade):

Ordføreren.

Kl. 16:13

Søren Pape Poulsen (KF):

Tak, og det vil jeg rigtig gerne have. Og jeg synes faktisk – det sagde jeg også i min tale – at regeringens forslag om at nedsætte en kommission for det gode børne- og ungdomsliv er en god idé. For jeg tror, vi har rigtig meget brug for at få en masse gode anbefalinger. Ud over hvad vi sådan tænker er almindelig sund fornuft i den enkelte familie osv., så mener jeg, at det er rigtig vigtigt, at vi får noget mere, der kan adressere de udfordringer, der er. Jeg vil se frem til yderligere diskussioner og drøftelser.

Kl. 16:14

Formanden (Søren Gade):

Tak. Så er det hr. Nick Zimmermann.

Kl. 16:14

Nick Zimmermann (DF):

Jeg vil gerne spørge ind til store bededag, for som det er lige nu, står fagforeningerne jo samlet, de fem største, og borgerne står samlet – der er jo flere målinger, der viser, at et stort flertal i Danmark gerne vil have en folkeafstemning om afskaffelsen af store bededag – og nu er vi altså også oppe på fire partier, der ønsker en afstemning om det. Derfor kunne jeg godt tænke mig at spørge ordføreren: Hvor står Konservative i det her? Er der nogen som helst mulighed for, at I kan ende med at ville være med til en folkeafstemning, eller står I helt fast på, at det ønsker I ikke?

Kl. 16:14

Formanden (Søren Gade):

Ordføreren.

Kl. 16:14

Søren Pape Poulsen (KF):

Vi har drøftet det. Jeg tror, at når det gælder Dansk Folkeparti og Det Konservative Folkeparti, kommer vi ud af lidt forskellige tilgange til det her. Jeg skal jo anerkende, at Dansk Folkeparti altid har været meget åbne med, at der skulle være flere folkeafstemninger. Det har sådan set været en politik i alle de år, jeg i hvert fald kan huske, at dem skulle man have nogle flere af, hvor vi nok mere har haft den tilgang til det, at vi har det repræsentative demokrati, og at det med folkeafstemninger er noget, vi gør meget sjældent, ikke ofte. Så jeg har nok svært ved at se, hvordan skal komme derhen.

Jeg er også lidt urolig ved det, for vi lever i en anden tid. Vi lever i en tid, hvor der er indsamlinger hele tiden og holdningstilkendegivelser på nettet, og vi skal lave meget om, og vi skal lave et stort pres. Det kan være, jeg tager fuldstændig fejl, men jeg kan ikke lade være med at være en lille smule nervøs for, hvor vi ender henne, hvis vi først får gang i den her præcedens, at når der er noget, vi er rigtig utilfredse med, så skal vi have en folkeafstemning. For hvor ender vi? Det kunne også være, der en dag var andre partier, der tænkte: Hver gang vi skal vedtage en upopulær reform herinde, skal vi også have det til folkeafstemning. Det tror jeg måske ikke er den rigtige måde.

Kl. 16:15

Formanden (Søren Gade):

Hr. Nick Zimmermann.

Kl. 16:15

Nick Zimmermann (DF):

Jeg er enig i, at vi har et repræsentativt demokrati. Men man kan sige, at udfordringen jo er, at der ikke var nogen af de tre regeringspartier, der sådan set meldte ærligt ud i valgkampen. Der var jo ingen af de tre regeringspartier, der meddelte danskerne, at de ville stjæle en helligdag fra dem. Det er grunden til, at jeg mener, at det her er en ekstraordinær situation. Og de afstemninger og underskriftindsamlinger, som fagforeningerne laver, kommer jo op på, at flere hundrede tusinde borgere støtter det. Derfor står vi altså bare i en fuldstændig anden situation her, end vi havde gjort, hvis regeringen havde spillet ærligt ud i valgkampen. Så jeg er i hvert fald rigtig ked af at høre, at vi ikke kan få Konservative med på at prøve at komme op på de 60 mandater.

Kl. 16:16

Formanden (Søren Gade):

Ordføreren.

Kl. 16:16

Søren Pape Poulsen (KF):

Jeg skal være ærlig og sige, at jeg også synes, det har været en svær overvejelse, ikke mindst fordi det hele er foregået, som det er foregået. Ingen har sagt det på forhånd; man er tromlet hen over os; man er ligeglad med høringsfrister; man kører fuldstændig og aldeles hen over den danske folkekirke – fuldstændig og aldeles. Biskopperne, har jeg forstået, skal til møde i morgen hos kirkeministeren, efter at høringen er ovre. Man bruger argumentet om kongelig resolution, selv om vi, sidst man gjorde det, havde enevældig konge. Så på den måde har jeg selvfølgelig følt mig noget provokeret af det. Jeg synes bare, vi lige skal overveje, hvad det er, vi bruger folkeafstemninger til. Det er nok derfor, vi er noget forbeholdne.

Kl. 16:17

Formanden (Søren Gade):

Hr. Rasmus Stoklund.

Kl. 16:17

Rasmus Stoklund (S):

Tak. Jeg hørte desværre kun de første 8 minutter af hr. Søren Pape Poulsens tale, men jeg må sige, at de var ualmindelig konstruktive, og det tegner jo fantastisk godt for det kommende samarbejde mellem partierne herinde.

I det lys vil jeg spørge hr. Søren Pape Poulsen, nu, hvor hr. Søren Pape Poulsen var manden bag Københavnererklæringen i sin tid – og det er jo et tema, der berøres i regeringsgrundlaget, at man skal prøve at se på nogle af de uhensigtsmæssigheder, der engang imellem er, i forbindelse med hvordan konventionerne bliver brugt – om det ikke fortsat er et arbejde, man kunne forestille sig at Det Konservative Folkeparti sammen med regeringen kunne arbejde videre med. Og jeg vil sådan set i samme ombæring høre – og det er noget af det, der står i regeringsgrundlaget – om vi kunne samarbejde videre om en ny bandepakke, få brudt fødekæden til banderne og sådan noget. Er det noget, hr. Søren Pape Poulsen har nogle refleksioner omkring eller nogle input til, som han måske allerede nu kan dele med os?

Kl. 16:18

Formanden (Søren Gade):

Ordføreren.

Kl. 16:18

Søren Pape Poulsen (KF):

Tak. Jeg ved godt, at der var nogen, der sådan sagde, at Københavnererklæringen ingenting var. Jeg synes, Københavnererklæringen var en landvinding. Det var beviset på, at man faktisk godt kan samle lande til at tage en ny tilgang til det. Vi kom jo f.eks. derhen, hvor man egentlig sagde – altså oversat – at når det er et demokratisk land og en domstol, der har truffet en beslutning, så skal man respektere det ved en international domstol. Jeg var minister på det tidspunkt, og jeg skal bestemt ikke tage æren for, at vi kom helt derhen, for der var nogle fremragende medarbejdere og embedsmænd, der virkelig havde mange forhandlinger – og det havde vi selvfølgelig også på det politiske niveau. Jeg synes, det er vigtigt at fortsætte ad den vej.

Det er jo ikke hugget i granit, det her. Jeg går ind for internationale konventioner, og jeg mener, der skal være regler for, hvordan vi arbejder sammen i verden, og et lille land som Danmark har i den grad interesse i det. Men vi skal selvfølgelig hele tiden kunne udfordre det. Det vil jeg gerne sige.

Når det gælder bandepakke og deslige, har jeg jo selv været med til – stået bag – en eller to af dem, og jeg synes, det er vigtigt hele tiden at holde det uvæsen nede, for de bliver ved med at poppe op hele tiden. Jeg kan ikke forestille mig andet, end at det gode samarbejde, jeg havde med Socialdemokratiet, da jeg var minister, vil vi også have med omvendt fortegn her.

Kl. 16:19

Formanden (Søren Gade):

Hr. Rasmus Stoklund.

Kl. 16:19

Rasmus Stoklund (S):

Jeg er enig i, at man ikke skal undervurdere betydningen af internationalt samarbejde om f.eks. sådan noget som Københavnererklæringen, så den også får en effekt. Det synes jeg egentlig også har været beskrevet i dagspressen siden, også i interviews og artikler om Den Europæiske Menneskerettighedsdomstol og hvordan den arbejder. Jeg tror, det er meget vigtigt at fastholde et arbejde også på tværs af lande, netop også for at sende et signal til nogle af de dommere, der jo ikke som dommere i Danmark har en parlamentarisk forsamling, der kan ændre lovgivningen.

Kl. 16:20

Formanden (Søren Gade):

Ordføreren.

Kl. 16:20

Søren Pape Poulsen (KF):

Præcis – det er det helt centrale, og det er derfor, vi skal skubbe på for det. Så ved jeg godt, at nogle vil sige, at det tager lang tid. Ja, men nogle gange tager ting tid.

Nu har jeg lidt tid tilbage, og det giver mig så lige lejlighed til at sætte lidt flere ord på bandepakkedelen, som der også blev spurgt til. Jeg tror aldrig, vi bliver færdige med at lave pakker – ikke fordi vi kan sige: Nu har vi så en ny pakke, og så er det målet i sig selv. Men de kriminelle og især de organiserede kriminelle bliver jo også dygtigere. De bliver dygtigere dag for dag til at lave deres kriminalitet. Og hvis vi ikke som samfund har et modsvar klar, taber vi i længden.

Kl. 16:20

Formanden (Søren Gade):

Hr. Thomas Jensen.

Kl. 16:20

Thomas Jensen (S):

Tak til hr. Søren Pape Poulsen for talen. Mine høretelefoner virkede vist også kun de første 8 minutter, men i forhold til dem vil jeg sige, at det er fuldstændig gengældt; jeg ser frem til samarbejdet med de forskellige konservative ordførere.

Det fremgår jo af regeringsgrundlaget, at regeringen vil gennemføre en strafreform, hvor der skal sættes hårdere og mere konsekvent ind over for alvorlig personfarlig kriminalitet. Her på det seneste har vi desværre set alt, alt for mange knivstikkerier på åben gade, og der er mit spørgsmål til hr. Søren Pape Poulsen så: Hvad tænker ordføreren om at hæve straffen, bl.a. for personfarlig kriminalitet?

Kl. 16:21

Formanden (Søren Gade):

Ordføreren.

Kl. 16:21

Søren Pape Poulsen (KF):

Det er jeg jo alt andet lige positiv over for, for personfarlig kriminalitet er noget af den værste kriminalitet, man kan lave; det går ud over andre mennesker, det går ud over deres førlighed, det kan gå ud over deres liv. Det, jeg synes vi mangler, er måske en mere grundig diskussion af – og derfor er vi egentlig også nødt til at diskutere hele domstolssystemet, for der er alt for lange ventetider, og det er en udfordring, vi alle sammen har delt over tid – er selvfølgelig, hvordan vi kommer hen til, at de rammer, Folketinget sætter, også kommer helt ud til domstolen. Derfor tror jeg måske, vi skal arbejde lidt mindre med strafferammer og lidt mere med normalstraffe. For det nytter ikke noget at hæve strafferammerne, hvis det ikke sætter sig i de domme, der bliver afsagt.

Kl. 16:22

Formanden (Søren Gade):

Hr. Thomas Jensen.

Kl. 16:22

Thomas Jensen (S):

Det lyder fornuftigt – og det er også at gå lidt videre. Vi har også nogle kapacitetsproblemer nogle steder, som ordføreren antyder, og fra socialdemokratisk hold mener vi jo ikke, at det skal være kapaciteten, der går ind og definerer, hvad for en retspolitik vi kan føre i Danmark. Så der synes jeg også, jeg fornemmer, at der er en enighed.

Så jeg vil egentlig bare kvittere, ikke med et spørgsmål, men med at sige: Vi ser frem til et godt samarbejde med Det Konservative Folkeparti.

Kl. 16:22

Formanden (Søren Gade):

Ordføreren.

Kl. 16:22

Søren Pape Poulsen (KF):

Tak. Vi er i fællesskab blevet kvalt lidt i vores egen succes – og det er et forkert ord at bruge – på den måde at forstå, at de bandepakker, vi jo også i fællesskab vedtog, virker. De virker, og det har fyldt fængslerne op, og det har fyldt dem op på en måde, så der nogle steder er en belægningsprocent på over 100. Det er jo et problem, som vi så er ved at finde ud af andre løsninger på, bl.a. fængselspladser i udlandet m.m.

Men vi er også nødt til i fællesskab at finde ud af, hvordan vi får flere sager igennem domstolssystemet. Der er alt for lang ventetid, og det er ikke en bebrejdelse af nogen eller noget; det kunne lige så godt være mig selv, jeg bebrejder, for det har vi over for mange år ikke fået gjort nok ved.

Kl. 16:23

Formanden (Søren Gade):

Hr. Preben Bang Henriksen.

Kl. 16:23

Preben Bang Henriksen (V):

Tak for det. Her til morgen fik vi langt om længe offentliggjort en finansieringsplan fra oppositionens side, og jeg kan se deri, at der er et punkt, der hedder »Udvidelse af sanering af erhvervsstøtteordningerne«. Det spurgte min kollega Morten Dahlin til tidligere på dagen, men han fik ikke rigtig noget svar på, hvad det så var for nogen ordninger, der skulle saneres i. Jeg kigger på et andet program – et, der bærer overskriften »Offentlige investeringer skal prioriteres« – og så vil jeg tilsvarende spørge: Hvad er det for noget, der skal nedprioriteres? Det hele skal jo ikke opprioriteres, går jeg ud fra. Er det trafikinvesteringer? Jeg kommer i hvert fald fra en egn, der gerne vil have at vide, om der i det punkt indgår en udskydelse af den tredje Limfjordsforbindelse. Tak.

Kl. 16:23

Formanden (Søren Gade):

Ordføreren.

Kl. 16:23

Søren Pape Poulsen (KF):

Tak for spørgsmålet. Jeg synes, det er en fremragende måde at få stillet et spørgsmål på, hvor man får en af sine egne mærkesager fremhævet. Det er godt gjort i det nordjyske.

Jeg har det sådan, at det jo kom frem i konvergensprogrammet – var det i marts måned? jeg kan ikke huske måneden – at dansk økonomi er styrket, og derfor lagde man 5 mia. kr. ekstra ind. Regeringen sagde så på det tidspunkt, at de 3,75 mia. kr. skulle gå til forsvaret. Og så er det, vi siger, at der prioriterer vi så alle 5 mia. kr. Igen  vil jeg sige: Det er en finansiering, vi har anvist, og vi vil bare så gerne have lov til at gå ind ad den lille dør, hvor vi kan forhandle forsvarsforlig. Jeg er klar til at diskutere en masse andre finansieringer, og jeg kunne ikke drømme om at mene, at jeg ikke også skal bære ved til finansieringen, men det kræver bare, at vi kommer ind ad døren. Så det var et forslag, og det er ikke for at tage hverken den tredje Limfjordsforbindelse eller andet væk, og jeg tror så heller ikke lige, at den kan fås for de penge.

Kl. 16:24

Formanden (Søren Gade):

Hr. Preben Bang Henriksen.

Kl. 16:24

Preben Bang Henriksen (V):

Så vi kan konkludere, at på det her punkt får vi heller ikke et mere præcist svar på, hvordan den her finansiering skal fremskaffes.

Kl. 16:25

Formanden (Søren Gade):

Ordføreren.

Kl. 16:25

Søren Pape Poulsen (KF):

Vi har anvist en finansiering. Jeg synes, det er helt fair, vi får de her spørgsmål. Jeg har jo lyst til at sige, at jeg egentlig godt kunne tænke mig en gennemgang af regeringsprogrammet, hvor vi så også i detaljer fik at vide, hvad det egentlig er, regeringen vil på alle de områder, hvor den nu siger at det og det skal lige skal undersøges.

Kl. 16:25

Formanden (Søren Gade):

Tak for det. Vi går videre til hr. Peder Hvelplund.

Kl. 16:25

Peder Hvelplund (EL):

Tak for det, og tak til ordføreren for talen. Ahmed Samsam sidder nu fængslet og har gjort det i efterhånden adskillige år. Vi ved, der har været nogle forhandlinger mellem efterretningstjenesterne og Samsams advokat om en form for kompensationsordning. Der har formentlig været en kontant betaling til Samsam. Vi ved, at den tidligere minister Claus Hjort Frederiksen har tilkendegivet, at der er foregået abekastningsspil mellem FE og PET om, hvem der havde ansvaret for Samsam, og i det hele taget er der ved at ophobe sig temmelig mange indicier på, at der muligvis er foregået et justitsmord. Alligevel fastholder regeringspartierne – efter min opfattelse dumstædigt – at der ikke er anledning til at undersøge den her sag. Der har også været lidt forskellige meldinger fra De Konservative, men jeg vil egentlig bare høre Konservative, om de kan bekræfte, at man mener, den her sag skal undersøges, at det skal undersøges til bunds, hvad der er foregået, og hvilken viden der har været til stede både på myndighedsniveau og på politisk niveau om baggrunden for hele den her sag.

Kl. 16:26

Formanden (Søren Gade):

Ordføreren.

Kl. 16:26

Søren Pape Poulsen (KF):

Tak. Jeg har tidligere udtalt, at jeg ikke har noget problem med, at den sag skal undersøges. Jeg siger så samtidig, at jeg ikke siger så meget, for hvis man kigger på de skriverier, der har været i pressen, og de årstal, man beskriver, så har vi også at gøre med et tidspunkt, hvor jeg selv har været justitsminister. Derfor er der meget, det er meget svært for mig at sige ret meget om. Jeg vil bare sige, at det ikke bliver os, der kommer til at modsætte sig, at man undersøger den her sag.

Så ved spørgeren og jeg jo godt, at det vil skulle undersøges på en helt bestemt måde, for det kan jo ikke alt andet lige i hvert fald foregå i sådan et offentligt rum. Men jeg kommer ikke til at stille mig i vejen for, at det bliver undersøgt, overhovedet ikke.

Kl. 16:27

Formanden (Søren Gade):

Hr. Peder Hvelplund.

Kl. 16:27

Peder Hvelplund (EL):

Tak for det. Det er jeg glad for at høre, for det er jo fuldstændig rigtigt, at sådan en undersøgelse skal foregå under nogle særlige forhold, fordi det netop også vedrører statens sikkerhed, og hvordan efterretningstjenesterne kan arbejde. Men det ændrer jo ikke på, at det her også er en sag, som handler om, at der muligvis er en person, som sidder fængslet på et urigtigt grundlag, altså at der er sket et decideret justitsmord, og at der derfor også er behov for, at vi får afdækket det her til bunds, netop også for at sikre, at der fortsat kan være tillid til myndighederne og selvfølgelig også til efterretningstjenesternes arbejde.

Kl. 16:28

Formanden (Søren Gade):

Ordføreren.

Kl. 16:28

Søren Pape Poulsen (KF):

Ja, og det er ikke for ikke at ville svare mere tydeligt, men jeg vil bare gentage: Jeg har ikke nogen interesse i eller noget ønske om, at den sag ikke undersøges.

Kl. 16:28

Formanden (Søren Gade):

Hr. Jens Joel.

Kl. 16:28

Jens Joel (S):

Ja, nu kan I tænde mikrofonen, for jeg havde faktisk trykket mig ud – og tak for talen. Det er jo tit sådan herinde, at man hører folk gentage det samme og det samme spørgsmål, selv om der faktisk bliver svaret. Hr. Søren Pape Poulsen har svaret på det spørgsmål, jeg havde tænkt mig at stille, og det var derfor, jeg trykkede mig ud og frafaldt. Jeg ved godt, at det ikke sådan er god latin i dansk politik, men det er faktisk, fordi den konservative formand har svaret på spørgsmålet. Tak for det.

Kl. 16:28

Formanden (Søren Gade):

Tak for det. Så går vi straks videre til fru Theresa Berg Andersen.

Kl. 16:29

Theresa Berg Andersen (SF):

Tak for det. Konservative plejer jo at have en social samvittighed, når det kommer til samfundets allersvageste. Inden jul udtalte Statsrevisorerne en kritik af hjemløseindsatsen, i forhold til at man ikke har undersøgt, om de hjemløse får lavet en handleplan, eller om man kan nedbringe tiden på vores herberger. I 2021 indgik SF med den daværende regering, Dansk Folkeparti og Kristendemokraterne en aftale om almene boliger, men også om at omlægge hjemløseindsatsen og refusionen til kommunerne her og lave en housing first-aftale. Den skulle nedbringe vores ventetider på vores herberger, og den skulle skaffe flere egnede boliger og lave en kapacitetsanalyse – altså en aftale, som adresserede det problem, som Statsrevisorerne også påpeger.

Delen om de hjemløse her nåede ikke at blive vedtaget inden valget, og det er jo skammeligt. Ordførerens parti var ikke med i den her aftale, men samtidig har jeg også noteret mig, at partiets daværende og nuværende socialordfører med udmøntningen af en SSA-aftale  fra 2021, som understøtter housing first-aftalen, nævner, at det her er noget af det vigtigste. Jeg har også været inde og kigge på De Konservatives hjemmeside, hvor der er et bredt afsnit om indsatsen for de hjemløse.

Derfor vil jeg gerne spørge ordføreren, om han vil være med til at omlægge indsatsen og støtte de tiltag, der ligger, til at forbedre vores indsats på hjemløseområdet, hvilket jeg synes er rigtig vigtigt.

Kl. 16:30

Formanden (Søren Gade):

Ordføreren.

Kl. 16:30

Søren Pape Poulsen (KF):

Jeg skal bede om tilgivelse for, hvis jeg ikke kan huske alle de elementer, der ligger i den aftale fra før valget, og alle detaljerne i den. Det kan jeg ikke. Men jeg har jo den helt klare tilgang, at jeg ser med lige så stor bekymring som så mange andre på, at vi har set, at der bliver flere og flere hjemløse, at vi ser, at der bliver flere og flere unge hjemløse. Jeg har også selv været ude at besøge flere af dem, og jeg sidder også i bestyrelsen for Møltrup Optagelseshjem, hvor man kan sige, at de mænd, som i hvert fald er nogle af samfundets allermest udsatte, kommer og skal have deres liv vendt rundt.

Hvad skal et samfund, hvis det ikke skal tage sig af de allermest udsatte? Så kan vi altid diskutere, hvornår man er udsat, og hvor mange der skal have del i kagen, og at den store middelklasse, som de fleste af os tilhører, skal have del i en hel masse. Men de allermest udsatte må da være dem, vi skal være der for. Det drøfter jeg gerne. Men jeg aner ikke, hvad der var af elementer i den aftale, der måske gjorde, at vi ikke var med, eller om vi var inviteret eller ej. Det ved jeg simpelt hen ikke. Men jeg vil gerne drøfte hjemløsedelen, helt bestemt.

Kl. 16:31

Formanden (Søren Gade):

Fru Theresa Berg Andersen.

Kl. 16:31

Theresa Berg Andersen (SF):

Tak for det. Det glæder mig jo især også, når ordføreren omtaler Kim Larsens kendte ord: Hvis ikke en regering er til for de svage, hvem skulle den så være til for? Så jeg glæder mig til, at ordføreren snakker måske med sin socialordfører, og så finder vi en rigtig god løsning på hjemløseområdet. Tak for det.

Kl. 16:32

Formanden (Søren Gade):

Ønsker ordføreren en bemærkning? Ja.

Kl. 16:32

Søren Pape Poulsen (KF):

Jeg vil bare kort sige, at det vil jeg gerne drøfte. Og så vil jeg sige, at der jo er meget, vi skal tage hensyn til, og det klares jo ikke bare lige med et snuptag. Altså, hele housing first-strategien er der sådan set meget fornuftigt i, men det kommer jo heller ikke uden udfordringer. Og det vil jeg se frem til at vi kunne drøfte endnu tættere.

Kl. 16:32

Formanden (Søren Gade):

Tak for det. Fru Victoria Velasquez.

Kl. 16:32

Victoria Velasquez (EL):

Tak for talen. Alt for mange mennesker er ramt af sygdom eller en arbejdsskade. Og rigtig mange af dem sidder fast i jobcenteret og i beskæftigelsessystemet, og det er ikke værdigt. Jeg havde selvfølgelig gerne set, at vi havde ryddet op fra 2012 i forhold til reformen omkring fleksjob og førtidspension, og jeg er selvfølgelig skuffet over, at det ikke står i regeringsgrundlaget.

Men en anden ting: Rigtig mange af dem, det drejer sig om, er nogle af dem, som får seniorpension. Og på Konservatives hjemmeside kan man læse, at det også er vigtigt for Konservative med en værdig tilbagetrækning. Og derfor vil jeg gerne spørge, hvad Konservative mener om, at man hører den nye regering kalde det for en Arnepluspension, at nogle af de mennesker, som er så nedslidte, at de ikke kan være på arbejdsmarkedet – kun 5 pct. af dem, der får seniorpension, kommer fra arbejdsmarkedet – nu mister 3 år af deres pensionsalder og risikerer at miste flere tusinde kroner om måneden.

Kl. 16:33

Formanden (Søren Gade):

Ordføreren.

Kl. 16:33

Søren Pape Poulsen (KF):

Jeg er helt sikker på, at ordføreren og jeg ser forskelligt på selve Arnepensionen. Men når det gælder Arnepluspensionen, er det egentlig lidt utroligt, at man så nu laver en ordning, hvor man vil forringe seniorpensionen, altså forringe en ordning for de mennesker, der rent faktisk er nedslidte – det var en ordning, vi selv var med til at lave, da jeg sad i regering i sin tid – fordi det ideologiske projekt om Arnepensionen åbenbart er så vigtigt, at det vil man ikke røre ved. Men seniorpensionen adresserer jo i hvert fald folk, der har en lægeerklæring på, at de er nedslidte, men de skal nu have forringet deres betingelser, og det undrer mig faktisk meget. Og jeg kan ikke rigtig finde ud af hvorfor – altså, så kalder man det Arnepluspension. Jeg glæder mig til, at vi skal ind i nogle forhandlinger, for det her er jo ikke bare lige noget, man kan klare med nogle penselstrøg. Men jeg synes, det er problematisk, at man forringer vilkårene for de mennesker, der er nedslidte.

Kl. 16:34

Formanden (Søren Gade):

Fru Victoria Velasquez.

Kl. 16:34

Victoria Velasquez (EL):

Tak for det. Jamen det er fuldstændig rigtigt. Jeg er jo glad for den del, der handler om at gøre Arnepensionen bedre. Men jeg synes bare, der er noget spin over så at kalde det en Arnepluspension, når vi ser, at nogle af dem, der har påstået, at de kerer sig om de mest nedslidte i vores samfund, kalder det for en Arnepluspension. Det handler om nogle af de mennesker, der er så nedslidte, at de ikke har anden vej, og man ved, at det er rigtig mange af dem, der fremgår af langtidsledighedsstatistikkerne, og at det er nogle af de sager, som vi også ser kommer frem i medierne.

 Så jeg kunne godt tænke mig at høre, om Konservative måske i forhold til de forhandlinger, der forhåbentlig kommer om det, vil blokere for, at man tager 3 års pensionsalder fra nogle af de allermest nedslidte, eller om man har nogle andre overvejelser, i forhold til hvad man vil gøre.

Kl. 16:35

Formanden (Søren Gade):

Ordføreren.

Kl. 16:35

Søren Pape Poulsen (KF):

Vi er jo ikke rigtig kommet i gang endnu efter valget og regeringsdannelse, det har også været jul, og vi er ikke kommet i gang med alle de enkelte emner, og det har vi nok alle sammen savnet. I første omgang har vi jo bare sådan i den offentlige debat tilkendegivet, at det ikke står i vores bog, altså det her med, at vi skal forringe seniorpensionen. Og det er også et forlig, der er lavet. Nu kommer vil til forhandlingerne, men vi kommer ikke bare lige til at sige, at så er det i orden. For så skal vi jo have et svar til de mennesker, der er nedslidte. Er det, fordi vi har forgyldt dem, eller hvad, siden vi nu skal forringe vilkårene for dem?

Kl. 16:36

Formanden (Søren Gade):

Tak for det, og vi siger tak til hr. Søren Pape Poulsen. Den næste ordfører i rækken er fru Mai Villadsen.

Kl. 16:36

(Ordfører)

Mai Villadsen (EL):

Det kan godt være, at regeringsforhandlingerne gik langsomt, men det kan man vist ikke sige om årets første uger i dansk politik. Nej, hvedebrødsdagene blev overstået meget hurtigt. For mig har den seneste tid været et meget klart billede på, hvad politik egentlig handler om, nemlig om, hvilke mennesker man står ved siden af, hvem man er solidarisk med – og særlig hvem den her regering ikke er særlig optaget af. Det vil jeg gerne tale lidt om i dag.

Et af de mennesker, der virkelig kommer til at kunne mærke regeringens politik på sin egen krop, er Claus Nielsen. Claus lever med et handicap. Han mangler faktisk sit ene ben. Det mistede han i en arbejdsulykke for over 40 år siden. Men det har ikke stoppet ham fra at arbejde, tværtimod. Claus har arbejdet på fuld tid i 37 år, og han kører taxa. Også selv om det har krævet, at han i de sidste 20 år har taget smertestillende medicin hver eneste dag.

Indtil den nye regering blev dannet, kunne han se frem til at gå på seniorpension om 3 år. Det får han ikke lov til alligevel, for den nye regering vil skrotte den mulighed og tvinge Claus og tusindvis af andre hårdtarbejdende danskere til at blive længere i job, der er nedslidende. Som Claus siger: De vil have mig til at arbejde, til jeg bliver 65, men det tror jeg ikke på at jeg kan klare. Min krop er simpelt hen slidt. For nogle føles 3 år mere på arbejdsmarkedet måske ikke som det store, men det gør det altså for Claus.

Et andet af de mennesker, der kan mærke den nye regerings politik, er Marie Larsen fra Brøndby og så hendes 7-årige datter, Victoria. Marie var allerede i sommers så presset af de stigende priser, at hun med sine egne ord vendte hver en tiøre. Hun glædede sig ikke til, at hun skulle holde 7-årsfødselsdag for sin datters klasse, for med så presset en økonomi ville det ikke blive en fødselsdag som de andre børns. Det ville blive endnu en anledning til at se, hvordan hun faldt udenfor. Men det ændrede sig med den kontanthjælpsaftale, vi indgik med den tidligere regering, med de gamle Socialdemokrati. Med den ville fødselsdagen igen blive overskuelig. Der ville blive råd til, at Victoria kunne gå til fritidsaktiviteter, gå til dans og musik, som hun drømte om. Marie følte sig endelig som en mor, der gik lysere tider i møde.

Men den kontanthjælpsaftale har den nye regering revet midt over, og 7-årige Victoria får måske alligevel ikke mulighed for at starte til dans og musik. Maries dårlige samvittighed forsvinder nu ikke. Det kan blive konsekvenserne af regeringens politik. Det er sådan virkeligheden er nu.

Claus og Marie er jo bare to personer, men eksemplerne er mange, og jeg må bare sige, at det ikke overrasker mig, at det vækker frustration, når regeringen kalder sin forringelse af seniorpensionen for Arnepluspension og holder nytårstaler om udsatte børns vagtsomme øjne, når man samtidig kaster det, man selv døbte børnenes kontanthjælpsreform, i skraldespanden for til gengæld at uddele skattelettelser til nogle af de mest velhavende. Ja, hvis der er en ting, der er helt sikker, så er det, at regeringen ikke står på Claus' og Maries side, tværtimod.

Et af de mennesker, den nye regering til gengæld har på sin side, hedder Anders. Anders har mange penge – rigtig, rigtig mange penge faktisk, for han er virksomhedsarving. Hans familie ejer en af Danmarks største virksomheder. Og modsat Claus og Marie er det netop Anders, der kan glæde sig over regeringens politik. For med den skatterabat, regeringen vil give til virksomhedsarvinger, har Anders og resten af hans familie udsigt til en del flere penge, ja, hele 13 mia. kr.

Kl. 16:41

Man skulle ikke umiddelbart tro, at milliarder til stenrige virksomhedsarvinger var det, der stod øverst på Socialdemokratiets dosmerseddel. Det står i hvert fald ikke øverst på min politiske ønskeliste at forgylde mennesker med rigdom. Nej, jeg og vi i Enhedslisten vil starte med Claus og Marie. Men de må som sagt vente, de må arbejde længere og have større bekymringer for fremtiden, for nej, der er ikke råd til det hele. Det er sådan, politik fungerer. Man må træffe nogle valg, prioritere. Man må vælge side. Enhedslisten står på Claus og Maries side; regeringen og det nye Socialdemokrati, ja, de har stillet sig på virksomhedsarvingernes side. Og det har man sågar gjort, selv om man ikke behøvede at gøre det, for der sidder jo egentlig et rødt-grønt flertal herinde i dag.

Så kære statsminister, I kunne have valgt anderledes – I kunne have valgt Claus og Marie. I havde ikke behøvet at angribe den danske model og afskaffe store bededag, men det har I valgt at gøre. Og det har konsekvenser. For selv om nogen måske kan glemme det, når man sidder herinde som politiker, så betyder politik jo faktisk noget meget håndgribeligt for nogle meget konkrete mennesker. Det er ikke bare ord på papir eller tal i et regneark, vi forholder os til, når vi sidder herinde og trykker på de røde og grønne knapper – det er rigtige menneskers liv.

Politik handler om den flygtning, der sidder ulykkelig på et udrejsecenter og er bange for at blive sendt tilbage til Iran på grund af Danmarks udlændingepolitik; politik handler om de efterladte danske børn i Syrien; politik handler om klimaaktivisten, der til sidste klimamarch gik ved siden af statsministeren og så de skilte, der blev båret, og håbede på et rødt flertal og en grøn fremtid, som der stod på bannerne, men som nu frygter, at parolerne måske bare var spin; politik handler om alle de mennesker, der skal betale for regeringens store bededagspåfund ved at opgive en helligdag, ja, faktisk, hvad der svarer til over en måneds fridage i et helt arbejdsliv, med argumenterne om, at alle skal bidrage, samtidig med at de kan se, at regeringen har det fint og har råd til skattelettelser til nogle af dem, der har allermest. Man forstår godt vreden.

For rigtig mange vil store bededagsindgrebet betyde, at de mister et tillæg, et helligdagstillæg, som er hårdt tilkæmpet igennem overenskomsterne, samtidig med at man kan stå og se direktøren i virksomheden juble, fordi deres indtjening bliver større. Også her vælger regeringen altså meget tydeligt side. Jeg kommer aldrig til at forstå, hvorfor man vælger at stå på samme side som dem, der i forvejen har så rigeligt, i stedet for dem, der faktisk har brug for hjælp, hvorfor man vælger at holde hånden over de store, rige CO2-udledere, i stedet for at række hånden ud til klimaaktivisten. Hvorfor er det helt almindelige mennesker, der skal afgive deres fridage og hårdt tilkæmpede tillæg, når direktørerne og dem med den tykkeste tegnebog igen skal forgyldes.

Enhedslisten kommer altid til at stå side om side med dem, der har brug for politik, brug for, at vi herinde ser dem og giver dem en hjælpende hånd i stedet for at trække tæppet væk under dem. For Danmark er for lille til store forskelle, som et parti herinde engang mente. Tak.

Kl. 16:45

Formanden (Søren Gade):

Tak for det. Hr. Rasmus Stoklund.

Kl. 16:45

Rasmus Stoklund (S):

Tak for denne nyfortolkning af »Den lille pige med svovlstikkerne«, som jeg er sikker på alle herinde mener fortjener hjælp, altså den lille pige, der står udenfor og kigger ind i de varme stuer. Men forskellen i tilgangen er måske, at hvor det er lidt underliggende her, at det er et spørgsmål om, at ydelserne skal være lidt højere, så er vi jo meget optaget af, at forældrene til den lille pige skal have et arbejde, sådan at den lille pige kan få en bedre tilværelse.

Derfor anerkender jeg heller ikke hele den kritik af mit parti, der ligger som et stort, underliggende fundament for meget af talen. For det har lige siden 1876 været helt afgørende for os, at det var arbejdet, der var kilden til velstand, og at det var det, der skulle gøre, at folk fik et godt liv og kunne tage vare på deres børn – og derfor vil vi gerne hjælpe folk i arbejde.

Bortset fra det vil jeg også gerne høre fru Mai Villadsen, hvordan man stiller sig over for det, vi gik til valg på, og som jo er med i regeringsgrundlaget, om at give et løft af visse løn- og arbejdsvilkår for udvalgte af de grupper, som er hårdt presset i dele af den offentlige sektor, og hvordan Enhedslisten vil gå ind i det arbejde, altså med hvilket blik.

Kl. 16:47

Formanden (Søren Gade):

Tak. Ordføreren.

Kl. 16:47

Mai Villadsen (EL):

Jamen til det første – og tak for H.C. Andersen-referencen – vil jeg sige: Jeg tror ikke, der er nogen herinde, som ikke synes, at det selvfølgelig er godt, når folk er på arbejdsmarkedet og får mulighed for at være med i det fællesskab, det også er, og at det betyder rigtig meget for børnene til de forældre. Men nogle gange bliver mennesker i det her samfund arbejdsløse, og vi risikerer i det næste år at se rigtig, rigtig mange flere blive det.

Derfor er det vigtigt, at vi har et sikkerhedsnet, som griber netop de mennesker og deres børn. Det har også altid – så vidt jeg i hvert fald har forstået det – været en socialdemokratisk kerneværdi, fordi det ikke bare hjælper dem, det drejer sig om, men faktisk også lægger et fundament for trygheden på det danske arbejdsmarked.

Derfor var jeg også glad for, at vi sammen med Socialdemokratiet kunne lave en aftale, som netop hjalp børnene af de mennesker, der er på kontanthjælp. Men jeg kan så forstå på ordførerens svar, at den aftale var man åbenbart ikke så stolt af, når det kom til stykket, selv om det var socialdemokrater, der selv døbte det børnenes kontanthjælpsaftale.

Kl. 16:48

Formanden (Søren Gade):

Hr. Rasmus Stoklund.

Kl. 16:48

Rasmus Stoklund (S):

Det er netop rigtigt, at vi skal have et godt og solidt sikkerhedsnet, som man rammer, hvis man falder ud over en kant. Men man skal jo ikke lægge sig til rette i sikkerhedsnettet, inden man overhovedet er kommet op til et sted, hvor man kan falde ned i sikkerhedsnettet – og det er der, problemet har været ved nogle af de udfordringer, der er omkring ydelser osv.

Derfor synes jeg da, at det er et sted, hvor vi måske så er enige. Det er da rigtigt, at det er vigtigt, at der er et godt sikkerhedsnet, når man falder ned. Og der synes jeg da, at det er et enormt vigtigt resultat, at forhøjelsen af dagpenge i de første 3 måneder står ved magt. Det er der nu en række partier her i Folketinget der har forpligtet sig til at stå værn om, og det kommer til at betyde rigtig meget for mennesker, der måtte få brug for sikkerhedsnettet.

Kl. 16:49

Formanden (Søren Gade):

Ordføreren.

Kl. 16:49

Mai Villadsen (EL):

Jeg bliver oprigtig ked af den underliggende præmis i ordførerens spørgsmål, nemlig den, at folk partout er dovne, og at hvis de får en my mere, betyder det, at de lægger sig i hængekøjen. Sådan er virkeligheden ikke, og faktisk har vi bevist det i fællesskab de sidste 3 år, for med vores børnetillæg, som jo gav flere penge til de familier, har vi bevist, at samtidig med at de fik flere penge, kom flere af dem faktisk på arbejde.

Derfor mener jeg simpelt hen, at ordføreren tager fejl, og jeg er ærgerlig over udtrykkene, må jeg sige.

Kl. 16:49

Formanden (Søren Gade):

Tak. Fru Mona Juul.

Kl. 16:49

Mona Juul (KF):

Tak for det. Tak for ordførertalen, og tak for samarbejdet, særlig på det grønne område.

Der er jo ikke nogen tvivl om, at Enhedslisten ikke lige nødvendigvis støtter målsætningen om at bruge 2 pct. af bruttonationalproduktet på forsvaret. Men hvad skal der egentlig til ude i verden, for at Enhedslisten har lyst til at bakke op om lige præcis den målsætning?

Kl. 16:50

Formanden (Søren Gade):

Ordføreren.

Kl. 16:50

Mai Villadsen (EL):

Tak for spørgsmålet, og jeg vil kvittere med også at takke for samarbejdet, særlig på det grønne område. Fru Mona Juul og jeg er jo begge klimaordførere, og der er faktisk overraskende meget, vi kan være fælles om. Det glæder jeg mig også til fremadrettet.

I Enhedslisten er vi dybt skeptiske og bekymrede for, hvorvidt vi kommer ud i en farlig oprustningsspiral for verden. Når man anlægger en oprustningsmålsætning ikke ud fra sikkerheden i verden, men ud fra et arbitrært tal i forhold til landes økonomi, så synes jeg, det bliver farligt og skævt, og jeg er bange for, at det på den lange bane i virkeligheden bare kan blive en fodermaskine til våbenindustrien og ikke skabe mere sikkerhed. Men vi har også sagt åbent i Enhedslisten, at den nye situation i Europa bekymrer os dybt, og at vi på nogle områder godt kan se, at det danske forsvar er slidt ned til sokkeholderne.

Kl. 16:51

Formanden (Søren Gade):

Fru Mona Juul.

Kl. 16:51

Mona Juul (KF):

Det er klart, at med den eskalering, der er tæt på vores land, og i forhold til nogle af de ting, vi også kan se her, med krænkelser af dansk territorium, så håber vi også på, at Enhedslisten dér nærmer sig det, som flertallet heldigvis går ind for, netop med de 2 pct.

Vi bliver jo i Enhedslisten og Konservative aldrig nogen sinde enige om, om skatten skal stige eller falde, og hvad den skal bruges til, og hvordan effekten egentlig vil være. Men der er ét sted, jeg har fundet, hvor vi måske kunne blive enige, og det er i forhold til at forenkle skattesystemet. For i dag er det jo simpelt hen så kompliceret, at de fleste mennesker faktisk ikke rigtig kan finde ud af, hvad det egentlig er, man skal betale i skat – særlig mange sårbare grupper har kæmpestore udfordringer med det.

Kunne det være noget, hvor Enhedslisten vil støtte op om lige præcis sådan et forslag, som vi jo også har stillet tidligere her i salen?

Kl. 16:52

Formanden (Søren Gade):

Ordføreren.

Kl. 16:52

Mai Villadsen (EL):

Det tror jeg bestemt ikke vi er afvisende over for. Jeg er meget enig i spørgerens præmis om, at vi har et meget kompliceret skattesystem, som er svært at finde rundt i. Jeg vil sige, at der er nogle, der er lige lovlig snu til at finde rundt i det, men dem, som har færrest ressourcer, har jo oftest sværest ved at overskue systemet. Så det vil vi bestemt ikke være fremmede over for, og det vil vi gerne samarbejde om.

Kl. 16:52

Formanden (Søren Gade):

Fru Anni Matthiesen.

Kl. 16:52

Anni Matthiesen (V):

Tak for det, og tak for ordførertalen. Nogle gange kan jeg godt være lidt i tvivl om, hvor Enhedslisten står på forskellige politiske områder, og noget af det, som jeg har været i tvivl om, er også i forhold til det frie valg.

Jeg kunne godt tænke mig at spørge ordføreren om, hvor Enhedslisten står, i forhold til om det altid bør være mennesket, man sætter før systemet. Eller er Enhedslisten uenig med Venstre i det budskab, som jo også står i regeringsgrundlaget, altså at vi bør arbejde for, at mennesket går forud for systemerne?

Kl. 16:53

Formanden (Søren Gade):

Ordføreren.

Kl. 16:53

Mai Villadsen (EL):

Altså, i dens egentlige forstand synes jeg det er en meget smuk vision, at mennesket går forud for systemet, og det frie valg i sig selv er jo selvfølgelig noget, vi alle sammen må bakke op om.

Spørgsmålet er nok lidt, hvordan vi politisk fortolker det. Jeg synes ikke, det er særlig fornuftigt, når man igennem årene med udtrykket det frie valg har brugt det som en måde at privatisere store dele af vores sundhedsvæsen på, og når jeg hører Venstres valgoplæg om, hvordan man gerne vil have private plejehjem i alle kommuner, vel at mærke tvunget ned over alle kommuner, så bliver jeg bekymret. Derfor tror jeg, at fortolkningen for os er forskellig, men selvfølgelig er det rigtig vigtigt, at vi ikke har et system, som moser vores befolkning og borgere, og det synes jeg da på nogle punkter det i høj grad gør, bl.a. med den beskæftigelseslovgivning og det jobcentertyranni, vi har set i årtier. Der håber jeg faktisk, at den nye regering kan lave noget godt, som ikke bare er nøgleord for besparelser.

Kl. 16:54

Formanden (Søren Gade):

Fru Anni Matthiesen.

Kl. 16:54

Anni Matthiesen (V):

Jeg vil sige, at jeg især synes, at det sidste, ordføreren sagde, faktisk gør mig glad. For det er jo netop noget af det, som vi har været med til at få skrevet ind i regeringsgrundlaget, altså at man også som arbejdsløs skal have flere muligheder. Vi er jo forskellige – det håber jeg også at Enhedslisten er enig i – og dermed er det ikke nødvendigvis den samme skole, der passer til alle børn, eller for den sags skyld den samme måde, man gerne vil i job på, og som passer til alle arbejdsløse.

Så som jeg hører ordføreren, vil Enhedslisten gerne være med til at bakke op om, at vi får kigget netop på det med jobcentrene og den måde, som det bliver håndteret på i dag.

Kl. 16:55

Formanden (Søren Gade):

Ordføreren.

Kl. 16:55

Mai Villadsen (EL):

Det er ikke nogen hemmelighed, at vi i mange år har været meget kritisk over for den måde, jobcentrene har kørt på, og at vi har været stærke fortalere for, at man gør noget helt andet, og det vil vi rigtig gerne samarbejde med regeringen om, såvel som frisættelsen generelt af kommuner og andet.

Det vigtige for os er, at det ikke bliver en nedskæring, som kommer til at gå meget hårdt ud over den enkelte borger, hvor de muligheder for hjælp, der sådan set også er nogle steder, kommer til at forsvinde. Men vi går meget gerne åbent og positivt ind i samarbejdet.

Kl. 16:55

Formanden (Søren Gade):

Fru Marlene Harpsøe.

Kl. 16:55

Marlene Harpsøe (DD):

Tak. Jeg vil først kvittere for Enhedslistens tale og især for samarbejdet omkring den vedtagelsestekst her, som jo er historisk, nemlig på den måde, at vi her i Folketinget i oppositionen kan stå så stærkt imod regeringens nogenlunde enevældige krav om, kan man sige, at vi skal acceptere afskaffelsen af store bededag for at finansiere en styrkelse af forsvaret. Det, jeg gerne vil spørge ind til hos Enhedslisten, er netop det her med det her forhandlingsforløb eller mangel på samme i relation til en styrkelse af forsvaret. Har fru Mai Villadsen nogen sinde oplevet noget lignende, altså at en regering har sat Enhedslisten og andre partier pistolen for panden og sagt, at man altså skulle acceptere præcis den præmis, som regeringen lagde ind for at finansiere et forsvarsforlig? Er det noget, som man har oplevet tidligere i Enhedslisten?

Kl. 16:56

Formanden (Søren Gade):

Ordføreren.

Kl. 16:56

Mai Villadsen (EL):

Tusind tak til ordføreren for spørgsmålet, og også tak for samarbejdet til de rigtig mange partier, som står sammen på tværs. Det havde jeg ikke forestillet mig skulle ske. Det er i sandhed historisk. Jeg må også indrømme, at jeg næsten var ved at få et hjertestop, da jeg blev opmærksom på et radioprogram for nylig, hvor fru Inger Støjberg sagde: Mai Villadsen er mit fyrtårn. Man skulle så høre sætningen bagefter, for man skulle forstå det på den måde, at hvis fru Inger Støjberg kom for tæt på mig, ville hun gå på grund. Så blev jeg trods alt lidt mere rolig. Men jeg tror, det er vigtigt, at vi samarbejder, når en regering agerer, som den har gjort, og for mig at se er det uden fortilfælde, at man på den måde siger, at man skal spise skovsneglen, inden man får lov til at gå ind i forhandlingslokalet. Det synes jeg ikke er særlig kønt.

Kl. 16:57

Formanden (Søren Gade):

Fru Marlene Harpsøe.

Kl. 16:57

Marlene Harpsøe (DD):

Tak til fru Mai Villadsen for svaret. Hvad tænker Enhedslistens ordfører egentlig om det kommende samarbejde i forhold til regeringen? Tegner det til at blive et godt samarbejde, eller har Enhedslistens ordfører nogle bekymringer nu, hvor SMV-regeringen er kommet så skidt fra start i forhold til at føre den her pistolen for panden-politik?

Kl. 16:58

Formanden (Søren Gade):

Ordføreren.

Kl. 16:58

Mai Villadsen (EL):

Vi har en flertalsregering, og det har vi jo ikke så tit i Danmark, og derfor tror jeg, regeringen har en rigtig vigtig opgave i at lægge sig i selen og sørge for at samarbejde og ikke bare lukke døren i hovedet på resten af Folketinget, inden forhandlinger eller forløb bliver begyndt. For det kan jo godt være, at der, selv om man har et snævert flertal, er andre i Folketinget, der har gode idéer, input eller bud, som burde blive inddraget. Så jeg er bekymret, men lytter mig også til, at der bliver sagt en del om samarbejde, og så håber jeg, det bliver ført ud i livet.

Kl. 16:58

Formanden (Søren Gade):

Hr. Martin Lidegaard.

Kl. 16:58

Martin Lidegaard (RV):

Tak. Først vil jeg gerne kvittere for det gode samarbejde, vi har med Enhedslisten, ikke mindst på det grønne område. Men så har jeg også et måske lidt mere kritisk spørgsmål – og måske endda to: Er Enhedslisten egentlig kommet dertil, hvor man ligesom anerkender manglen på arbejdskraft sådan mere strukturelt, altså at problemet ikke kun er, at vi mangler pædagoger og sosu'er og sygeplejersker og sådan noget, men også faglærte arbejdere, specialiseret arbejdskraft, ingeniører osv., og at vi derfor er nødt til på en eller anden måde at få flere folk ind på arbejdsmarkedet? Det var det ene spørgsmål.

Og det andet spørgsmål er, om der er noget i regeringsgrundlagets reformkatalog, altså nogle af de reformer, der bliver foreslået, som Enhedslisten kan se sig selv i eller kunne overveje at gå ind og forhandle om. Det kunne være international arbejdskraft, måske at nedsætte skatten i bunden, sætte beskæftigelsesfradraget op, eller hvad ved jeg. Altså, er der overhovedet noget, Enhedslisten kunne forestille sig at gå ind og forhandle om?

Kl. 16:59

Formanden (Søren Gade):

Ordføreren.

Kl. 16:59

Mai Villadsen (EL):

Tak for spørgsmålet. Jeg vil gerne kvittere for samarbejdet på det grønne område, hvor vi har et tæt og fortroligt samarbejde, og det ser jeg frem til også i løbet af de næste år.

Det er jo en velkendt uenighed mellem Radikale Venstre og Enhedslisten, at vi mener, at Radikale Venstre som parti har været for fokuseret på arbejdsudbud og Finansministeriets regnemodeller og måske nogle gange, mener jeg, ikke har kigget på, hvem det så er, der er behov for. Og derfor er jeg faktisk rigtig glad for et af de forslag, som jeg ved De Radikale har haft med ind til bordet i regeringsforhandlingerne, og som netop har overlevet, nemlig det forslag om, at vi skal have forskellige kvalificerede parter til at kigge på, hvilken slags arbejdskraft vi mangler i den grønne omstilling.

For der skal ikke herske nogen tvivl om, at vi mangler sygeplejersker lige nu. Vi mangler folk til at udrulle vores fjernvarme og til at udføre opgaver i den grønne omstilling. Det er vi fuldstændig enige i. Men det at have et blindt blik på arbejdsudbud isoleret set er noget, vi er bekymret for.

Kl. 17:00

Formanden (Søren Gade):

Hr. Martin Lidegaard.

Kl. 17:00

Martin Lidegaard (RV):

Tak. Det er rigtigt, og det er jo helt fair, at vi har en uenighed her. Men jeg er egentlig opløftet over, at Enhedslisten i hvert fald anerkender manglen på arbejdskraft. Hvis man så skal løse det problem og skaffe folkene til at udrulle fjernvarme, eller hvad det nu måtte være, hvor vil Enhedslisten så kigge hen for at skaffe den arbejdskraft?

Kl. 17:01

Formanden (Søren Gade):

Ordføreren.

Kl. 17:01

Mai Villadsen (EL):

Jamen vi tror rigtig meget på de tredjegenerationsreformer, som er blevet bebudet, og som der også er kloge folk der sidder og kigger på nu. Der er sikkert nogle, vi kunne være politisk uenige i, men der er også rigtig mange gode bud.

For der er jo ingen tvivl om, at problemer med arbejdsmiljø betyder, at rigtig mange mennesker er uden for arbejdsmarkedet. Der er rigtig mange unge, som vi diskuterer rigtig meget, som er uden for både uddannelse og arbejdsmarked. Der er mange steder, vi kan se hen. Jeg tror bare ikke på, at det – populært sagt – at give skattelettelser til de rigeste eller piske dem, der har allermindst, er det, der vil få folk til at vælte ud på arbejdsmarkedet.

Kl. 17:01

Formanden (Søren Gade):

Fru Monika Rubin.

Kl. 17:01

Monika Rubin (M):

Tak for ordet. Jeg bemærkede i morgenens pressemeddelelse, at I i sidste sætning nævnte, at ikke alle partier bakker op om fremrykning og stigning i forsvarsudgifterne, og det gør mig lidt nysgerrig på Enhedslistens holdning til at bruge mange flere penge på indkøb af militært materiel og strukturelle forsvarsinvesteringer. Der har jo også været noget i forhold til NATO tidligere, men der tror jeg I er landet et fornuftigt sted. Men skal jeg forstå det sådan, at Enhedslisten nu endelig bakker op om de markant øgede investeringer i vores forsvar, eller hvor står Enhedslisten i forhold til forsvarspolitikken? Tak.

Kl. 17:02

Formanden (Søren Gade):

Ordføreren.

Kl. 17:02

Mai Villadsen (EL):

Tak til fru Monika Rubin. Må jeg ikke også bare have lov til her fra talerstolen at sige, at det var en virkelig, virkelig flot debut heroppe. Også tak for at læse det arbejde, vi laver, grundigt og ned til de mindste sætninger. For der er ingen tvivl om, at den sætning i det samlede er kommet fra os i Enhedslisten, for vi er meget skeptiske over for en voldsom øget oprustning og ikke mindst den fremrykning, som man jo lægger op til fra regeringens side. Det er jo ikke mange dage siden, at der kom en meget, meget krads kritik af forsvaret og den måde, man forvalter økonomien på, og jeg må ærligt sige, at jeg er en lille smule bekymret for, om man for det første kan få brugt de investeringsmidler fornuftigt på så kort bane, eller om man hælder penge efter noget, der så simpelt hen kommer til at blive for dyrt, og om man sender penge til et forsvar, som lige nu simpelt hen ikke har ordentlig styr på pengene. Så der er en stor skepsis herfra, det skal der ikke herske nogen tvivl om.

Kl. 17:03

Formanden (Søren Gade):

Fru Monika Rubin.

Kl. 17:03

Monika Rubin (M):

Mange tak. Det var egentlig bare det, jeg lige havde brug for svar på. Tak.

Kl. 17:03

Formanden (Søren Gade):

Vi går videre til fru Katrine Daugaard.

Kl. 17:03

Katrine Daugaard (LA):

Tak. Jeg synes jo også, det er spændende lige pludselig at være på hold med Enhedslisten og finde frem til de her områder, hvor vi virkelig kan samarbejde. Jeg kunne godt tænke mig at spørge lidt ind til Enhedslistens holdninger til retssikkerhed. Det er noget, jeg selv er meget optaget af, og jeg bekymrer mig særligt om alle de børnesager inden for anbringelsesområdet, der er kommet frem inden for det sidste år.

Jeg ved, at både dit parti og mit parti har arbejdet sammen omkring forslaget til barnets lov, som skal genbehandles. Jeg kunne godt tænke mig at høre jeres mening, i forhold til om I – med udgangspunkt i, hvad vi nu ved – mener, at det stadig er i borgernes interesse at slække på bureaukratiet på det her område.

Kl. 17:04

Formanden (Søren Gade):

Ordføreren.

Kl. 17:04

Mai Villadsen (EL):

Tusind tak for spørgsmålet. Nogle gange skulle man tro, at der ikke er noget i verden, som Enhedslisten og Liberal Alliance kan samarbejde om, men det viser sig jo faktisk, at der særlig på det retspolitiske område er ret kort mellem vores to partier på nogle spørgsmål. Vi er selvfølgelig enormt optagede af retssikkerheden, og et af de mest voldsomme indgreb, man kan lave i forhold til en familie, er jo at tvangsfjerne børn. Derfor må der bare ikke ske fejl i sådan nogle sager.

Vi har jo desværre set kommuner, som – formentlig fordi de har en stram økonomi og er udfordret – har automatiseret nogle vurderinger eller slækket, desværre, for meget på afgørelser, og det har medført nogle ret alvorlige klagesager. Derfor er det bestemt noget, vi gerne vil samarbejde med ordføreren og ordførerens parti om; det er selvfølgelig enormt afgørende, at vi beskytter borgerne.

Kl. 17:05

Formanden (Søren Gade):

Fru Katrine Daugaard.

Kl. 17:05

Katrine Daugaard (LA):

Ja, det er jo så der, hvor vi måske ikke altid er helt enige i forhold til økonomien. For man ser jo ofte, at kommuner træffer den fagligt forkerte beslutning, som i sidste ende ender med at gøre det meget dyrere. Så vi foreslår f.eks. en bodsordning for kommunerne, når der begås lovbrud.

Kunne I være med på sådan et forslag, eller, hvis ikke, hvad er så jeres forslag i forhold til at få stoppet de lovbrud, der foregår?

Kl. 17:06

Formanden (Søren Gade):

Ordføreren.

Kl. 17:06

Mai Villadsen (EL):

Altså, som udgangspunkt er jeg egentlig skeptisk, for det, vi ser, er jo i høj grad, at mange af de kommuner, hvor der bliver begået mange fejl, også er nogle af dem, hvor der ofte er rigtig mange sager og økonomien ofte er svær. Jeg ville være bange for, at man simpelt hen ville falde ned i en rigtig ond og dårlig spiral.

Men vi er meget, meget åbne for at samarbejde om at prøve at finde løsninger, for det er rigtig afgørende, at der ingen borgere er, der kommer i klemme i systemerne på den måde – og jeg noterer mig, at ordføreren også kan være bekymret for, at afbureaukratisering faktisk kan blive farligt i forhold til det her spørgsmål. Vi må finde en vej i fællesskab.

Kl. 17:07

Formanden (Søren Gade):

Hr. Torsten Gejl.

Kl. 17:07

Torsten Gejl (ALT):

Mange tak for en god tale – en tale, som gav en stemme til fattige danskere, udsatte danskere, syge danskere, folk på bunden af samfundet, som ikke har haft nogen særlig stemme i debatten i dag, og det er også dem, som mit spørgsmål handler om. Forudsigelserne tyder på, at der kommer flere ledige, flere arbejdsløse i de kommende år. Samtidig taler regeringen om arbejdspligt. I Alternativet frygter vi lidt, at endnu flere mennesker skal jages rundt efter et arbejde, de ikke kan tage, fordi de f.eks. er for syge, under truslen om, at deres hjælp tages fra dem. Hvordan ser Enhedslisten på det?

Kl. 17:07

Formanden (Søren Gade):

Ordføreren.

Kl. 17:07

Mai Villadsen (EL):

Tusind tak for spørgsmålet. Jeg må sige, at jeg faktisk tænkte en del på hr. Torsten Gejl, da jeg skrev nogle af passagerne i den her tale, for vi havde et enormt tæt samarbejde, da vi forhandlede den sidste kontanthjælpsreform. Og jeg ved, hvor meget det gik ordføreren på, at det så ud til, at den ikke blev gennemført på grund af den tidlige valgudskrivelse. Jeg har det meget på samme måde, og der har vi virkelig et stærkt fællesskab mellem Enhedslisten og Alternativet, som jeg her fra talerstolen gerne vil kvittere for og sige at jeg sætter meget, meget stor pris på. Jeg er i lighed med ordføreren meget bekymret for, hvad det er, regeringen har tænkt sig. Vi ser jo allerede nu folk, som er udfordret, har det svært og er syge, og som bliver sendt i voldsom tvangsaktivering. Nogle gange hører man nærmest om nogen, der kommer i aktivering i minutter om ugen for simpelt hen at vride det sidste ud af dem, selv om de er syge, har det dårligt, har det svært. Sådan må det ikke blive, og jeg er bange for, at vi går i den helt forkerte retning nu.

Kl. 17:08

Formanden (Søren Gade):

Hr. Torsten Gejl.

Kl. 17:08

Torsten Gejl (ALT):

Nu forstår jeg på regeringsgrundlaget, at jobcentrene skal lukkes, hvilket jo er en ret kraftfuld ting. Det er i hvert fald sådan, jeg har læst det. Og de centre drives jo bl.a. af de milliarder af kroner, som bliver givet til at sørge for at hjælpe folk til at komme i arbejde, hjælpe folk på benene i det hele taget, hjælpe udsatte danskere med at komme tilbage i fællesskabet. Det er nogle forhandlinger, vi skal ind i. I Alternativet håber vi på, at vi kommer til at erstatte tvang og kontrol med tillid. Hvilke visioner vil Enhedslisten tage med ind i forhandlingerne om fremtidens beskæftigelsessystem?

Kl. 17:09

Formanden (Søren Gade):

Ordføreren.

Kl. 17:09

Mai Villadsen (EL):

Jeg tror i virkeligheden, at jeg vil kopiere Alternativets gode ord, for jeg tror, det er rigtigt: Vi skal have tillid til de mennesker, som for langt, langt de flestes vedkommende jo slet ikke har valgt det selv. Ja, det tror jeg næsten ingen af dem har. Og derfor kan jeg også være bekymret for, hvad den reform kan ende ud i, for det er jo rigtigt, at de penge, vi har sat af, skulle være penge til hjælp til de mennesker; det bliver det bare alt for ofte ikke i dag. Og vi hører jo også fra alt for mange socialrådgivere og borgere, hvordan de simpelt hen alle sammen mener, at det er en uværdig stil. Så det med tillid frem for kontrol og tvang kan jeg kun skrive under på.

Kl. 17:10

Formanden (Søren Gade):

Tak. Hr. Kim Edberg Andersen.

Kl. 17:10

Kim Edberg Andersen (NB):

Tusind tak for en god tale fra ordføreren. Og det kan godt være, fordi jeg er en af de nye, der er blevet henvist så meget til i dag, at jeg måske hørte forkert, da jeg hørte, at Venstre var lidt i tvivl om, hvor Venstre var politisk. Og jeg kan jo så tilslutte mig, hvis det er tilfældet. Det er jeg også meget i tvivl om herovrefra.

Til gengæld er jeg jo heldigvis så ny, at jeg sidder en dag som i dag og bliver klogere på det med, at folk ikke siger det, de mener, og snakker meget udenom. Og jeg vil jeg godt rose en af ordførerens partifæller, hr. Pelle Dragsted, som jeg om nogen er politisk uenig med, men som – ligesom jeg selv – siger sin mening rent ud

Så skal vi ikke bare gøre det her på jysk og sige: Er ordføreren enig i, at det er et angreb på den danske model at afskaffe store bededag i den form, den har nu? Og er ordføreren enig i, at vi skal have den her afskaffelse til en folkeafstemning? For vi har jo hørt, at regeringen har været ude at sige, at den ikke kan være magtfuldkommen, hvis den har et flertal. Og så kan man vel ikke frygte at have en afstemning?

Kl. 17:11

Formanden (Søren Gade):

Ordføreren.

Kl. 17:11

Mai Villadsen (EL):

Tusind tak for spørgsmålet. Selv om Enhedslisten og Nye Borgerlige jo nærmest kan beskrives som nat og dag, tror jeg, at vi har en ting tilfælles, og det er at tale meget lige ud af posen. Vi taler ærligt om vores politik. Og hvor ville jeg dog ønske, at regeringspartierne havde gjort det samme i den her valgkamp, altså havde været ærlige om det og havde sagt: Ja, det er simpelt hen sådan her, vi vil finansiere øgede forsvarsudgifter og andre udgifter. Ja, nu ved vi jo snart ikke, hvad de skal finansiere. Men man vil afskaffe en fridag for folk. Den ærlighed synes jeg klæder folk i politik.

Derfor mener jeg også, at fordi befolkningen ikke har fået det forelagt i en valgkamp og ikke har haft en mulighed for at tage stilling til det, bør den selvfølgelig få lov at blive spurgt nu. Det er derfor, vi har den paragraf. Den skal ikke misbruges, men her bør den bruges.

Kl. 17:12

Formanden (Søren Gade):

Hr. Kim Edberg Andersen.

Kl. 17:12

Kim Edberg Andersen (NB):

Nu er jeg faktisk ikke sikker på, jeg havde trykket mig ind, så jeg har faktisk ikke mere at sige til ordføreren, ud over at jeg glæder mig til samarbejdet med Enhedslisten fremover på de felter, hvor vi kan være enige. Og ofte er det nok finansieringen, der skiller os, men holdningen til at hjælpe de svageste i samfundet ved jeg vi deler.

Kl. 17:12

Formanden (Søren Gade):

Så går vi videre i spørgerækken til hr. Peter Kofod.

Kl. 17:12

Peter Kofod (DF):

Tak for det, og tak for det gode samarbejde med Enhedslisten her over det sidste stykke tid. Det er vi glade for. Det, jeg vil spørge ordføreren om, er noget lidt andet. Men vi bliver ved regeringsgrundlaget, og det gælder det for os meget vigtige spørgsmål om tilbagetrækning fra arbejdsmarkedet.

Altså, sagt ligeud er det jo rigtig glædeligt, at danskerne lever længere og længere, men der er også nogle begrænsninger for, hvor længe store grupper af danskere kan blive på arbejdsmarkedet, altså hvor længe man fysisk og psykisk kan holde til at være på arbejdsmarkedet. Og derfor er vi bekymret for, at vi ser en stadig stigende pensionsalder, og at der er nogle grupper i samfundet, der simpelt hen ikke vil have mulighed for at nyde deres alderdom og løfte deres børnebørn og leve et normalt aktivt liv som senior.

Og der vil jeg gerne høre, hvad Enhedslisten har gjort sig af tanker om det, der står i regeringsgrundlaget, og den generelle diskussion, der er, om tilbagetrækning.

Kl. 17:13

Formanden (Søren Gade):

Ordføreren.

Kl. 17:13

Mai Villadsen (EL):

Tak til hr. Peter Kofod for at bringe et emne op, som betyder noget for rigtig mange mennesker, og som vi diskuterer for lidt på Christiansborg. For der er jo et meget stort flertal herinde, som har besluttet sig for, at når levealderen stiger, jamen så stiger pensionsalderen også. Og det kan blive meget farligt for mange mennesker ude i fremtiden, fordi der er nogle, som jo ikke får et særlig værdigt pensionsliv efter arbejdslivet. Som en renovationsmedarbejder sagde til mig for ikke så længe siden: Vi skal jo nærmest begrave vores kolleger, meget kort tid efter at de er gået på pension, og det bliver kun værre. Så det er bekymrende. Og der ved jeg, at vi i Enhedslisten og i Dansk Folkeparti deler en vision om, at vi skal gøre det bedre, for det er ikke noget, man kan være tjent med.

Så vil jeg sige i forhold til regeringsgrundlaget, at jeg bliver særlig bekymret over passagen om seniorpensionen, som jeg også talte om i min tale. Og nu har jeg ikke mere tid til at svare.

Kl. 17:14

Formanden (Søren Gade):

Hr. Peter Kofod.

Kl. 17:15

Peter Kofod (DF):

Ordføreren får heldigvis muligheden igen, for der er jo en runde mere. Det, jeg vil spørge om, er konkret: Vil Enhedslisten være med til at lægge et loft over, hvor høj pensionsalderen må være? Tak.

Kl. 17:15

Formanden (Søren Gade):

Ordføreren.

Kl. 17:15

Mai Villadsen (EL):

Enhedslisten går bestemt ind for at lave et loft over den stigende pensionsalder, og det håber jeg vi kan danne et samarbejde om. Det rækker jo ikke lige til 90 mandater blandt os, men jeg håber, vi kan få flere med. I sidste valgperiode lavede vi jo Arnepensionen i fællesskab. Jeg håber også, at vi i fællesskab i den her periode kan være sammen om at værne om den seniorpension, som den her regering nu vil afskaffe. Det synes jeg er endnu et angreb på nogle af de folk, som bestemt ikke fortjener det.

Kl. 17:15

Formanden (Søren Gade):

Hr. Kim Aas.

Kl. 17:15

Kim Aas (S):

Tak for ordet. Unge og uddannelse fylder jo rigtig meget i regeringsgrundlaget. I Danmark er det fortsat sådan, at et flertal af unge vælger en gymnasial uddannelse efter endt grundskoleforløb og for få vælger en erhvervsuddannelse. Regeringen ønsker at styrke erhvervsuddannelserne markant i den her kommende periode. Er det noget, man i Enhedslisten bakker op om?

Kl. 17:16

Formanden (Søren Gade):

Ordføreren.

Kl. 17:16

Mai Villadsen (EL):

Tak til hr. Kim Aas for spørgsmålet. Det er jo fuldstændig åbenlyst, at vi skal investere i vores erhvervsuddannelser, og jeg kan kun være meget, meget positiv over for det kapitel i regeringsgrundlaget. Vi har generelt udfordringer med underfinansierede erhvervsuddannelser. De er spredt så meget, at nogle – sådan var det for bl.a. min egen svoger – må køre over 1 time hver vej for at blive faglært og gå på skole. Vi har store, store udfordringer. Jeg er ærgerlig over, at regeringen ikke benyttede det flertal, der var i sidste valgperiode, til at gøre det samme, for der var mig bekendt ikke nogen af partierne, der blokerede for, at vi skulle investere i erhvervsuddannelserne, men jeg er meget, meget enig i, at vi bør gøre langt mere på det her område. Det skal der ikke herske nogen tvivl om.

Kl. 17:17

Formanden (Søren Gade):

Hr. Kim Aas.

Kl. 17:17

Kim Aas (S):

Det er jeg rigtig glad for. Hvad tænker Enhedslisten så man kan gøre? Man ser jo stadig væk en vigende tilgang til erhvervsuddannelser rigtig mange steder i Danmark, så hvad vil man fra Enhedslistens side pege på kunne være noget, der gør, at man får flere til at vælge den her uddannelse?

Kl. 17:17

Formanden (Søren Gade):

Ordføreren.

Kl. 17:17

Mai Villadsen (EL):

Jeg tror, der er rigtig mange ting, som skal gøres. Noget handler sådan set om det liv, du kan få efter, altså at du får et værdigt arbejdsliv, hvor du ikke skal slides ned til sokkeholderne, mens noget andet handler om, tror jeg, at det lidt er et lettere valg for nogle at vælge en gymnasial ungdomsuddannelse, fordi man ikke i en meget tidlig alder skal blive så specifik på, hvad man skal. Derfor må jeg sige – og det her er meget for egen regning, for det er noget, vi diskuterer i Enhedslisten – at jeg er lidt besnæret af den tanke, man har hos Danske Erhvervsskoler og -Gymnasier og hos nogle erhvervsorganisationer, om måske at se på en fælles indgang til ungdomsuddannelserne. Men vi er åbne for at diskutere det her, for der er bestemt udfordringer og meget mere, vi kan gøre.

Kl. 17:18

Formanden (Søren Gade):

Jeg giver ordet til fru Matilde Powers.

Kl. 17:18

Matilde Powers (S):

Tak for det. Noget af det, der optager mig og regeringen rigtig meget, er jo vores næsten 45.000 unge, som står uden for uddannelse og job. Ca. 40 pct. af de her unge har et fysisk eller et psykisk handicap. Jeg kender selv flere af dem. En af dem er en ung fyr fra Farum, som nu i 4 år har forsøgt at få et job. Han er rigtig dygtig til it, men der er ikke nogen arbejdsplads, der har lukket ham ind, fordi han har autisme. En anden er Tobias, som lige nu er i fare for at falde ud af uddannelsessystemet. Han har men efter flere hjernetumorer, som gør, at han har brug for mere ro, end vi andre har, men han kan ikke få lov til at tage sin uddannelse på nedsat tid. Det er rigtig trist både for de to unge mænd, men jo også for os og for samfundet. Er det et emne, som Enhedslisten kunne have lyst til at samarbejdet med regeringen om? Og hvor ser Enhedslisten at der kunne findes løsningsforslag til den her udfordring?

Kl. 17:19

Formanden (Søren Gade):

Ordføreren.

Kl. 17:19

Mai Villadsen (EL):

Tak til ordføreren for ikke bare at tale overfladisk om de her unge mennesker, men faktisk tale om dem, for de er forskellige og har forskellige udfordringer og grunde til ikke at være i uddannelse eller på arbejdsmarkedet, og som Danske Handicaporganisationer jo også har påpeget, har rigtig mange af dem et handicap. Derfor mener jeg også, at vi skal skabe nogle mere fleksible uddannelser, hvor der på erhvervsskolen selvfølgelig skal være plads til, at man kan tage sin uddannelse på lidt længere tid, og hvor der kommer langt flere autismelinjer på uddannelsesinstitutionerne, som der jo er kø til nu, hvilket betyder, at nogle unge mennesker simpelt hen mister motivationen eller må sidde og vente alene derhjemme uden kontakt til verden, selv om de har så meget, de gerne vil.

Jeg synes også, det er rigtig vigtigt at huske de unge, som har været igennem et kræftforløb, og som vi kan se i statistikkerne jo simpelt hen for rigtig manges vedkommende ikke får en uddannelse, selv om de rigtig gerne vil. Jeg tror, der er meget, vi skal gøre, og jeg tror, vi skal give mere plads til dem i uddannelsessystemet.

Kl. 17:20

Formanden (Søren Gade):

Fru Matilde Powers.

Kl. 17:20

Matilde Powers (S):

Tak for svaret. Jeg har ikke flere spørgsmål.

Kl. 17:20

Formanden (Søren Gade):

Tak for det. Vi går videre til fru Maria Durhuus.

Kl. 17:20

Maria Durhuus (S):

Tak for ordet. Jeg tillader mig at dreje vinklen en lillebitte smule. Klima- og biodiversitetskrisen er jo nok en af vor tids største udfordringer, og jeg er ret sikker på, at vi deler det synspunkt med ordføreren og Enhedslisten. Hvad tænker ordføreren om regeringens forslag om at indføre en naturlov, som skal sikre 30 pct. beskyttet natur i Danmark? Er det noget, vi kan samarbejde om på tværs?

Kl. 17:21

Formanden (Søren Gade):

Ordføreren.

Kl. 17:21

Mai Villadsen (EL):

Tak til fru Maria Durhuus for spørgsmålet. Jeg tror måske, fru Maria Durhuus er kommet til at love lidt for meget på vegne af sit parti, men hvis det er sandt, at Socialdemokratiet nu, efter at vi i mange år har prøvet at presse dem til det, vil have, at der i Danmark skal være 30 pct. beskyttet natur, jamen så er jeg jublende lykkelig i dag. For den tidligere miljøminister sagde i hvert fald mange gange til os: Arh, der er ikke lige helt plads til det i Danmark, men vi vil jo gerne bidrage til EU's målsætning om, at der på EU-plan skal være 30 pct. beskyttet natur og 10 pct. strengt beskyttet natur.

Jeg er glad for, at regeringen har sagt, at man vil det på havområdet, men man har jo ikke bekendt sig til det på land endnu, og det håber jeg at ordførerens spørgsmål er udtryk for, for vi har så meget behov for at give mere plads til naturen. Det vil jeg virkelig håbe vi kan være fælles om. Så vi ser meget frem til arbejdet med en naturlov. Det er jo noget, vi i fællesskab med SF og Alternativet har kæmpet meget, meget hårdt for. Nu håber jeg også, at den bliver reelt ambitiøs.

Kl. 17:22

Formanden (Søren Gade):

Fru Maria Durhuus.

Kl. 17:22

Maria Durhuus (S):

Tak for svaret. Jeg glæder mig til samarbejdet. Jeg har ikke yderligere spørgsmål.

Kl. 17:22

Formanden (Søren Gade):

Så går vi videre i spørgerrækken. Det er fru Signe Munk.

Kl. 17:22

Signe Munk (SF):

Tak for en rigtig god tale, og særlig synes jeg det var rørende at høre ordføreren sætte ord på den forfærdelige situation, som der er rigtig mange børnefamilier på kontanthjælp, der står i. Det er ikke det, jeg vil spørge ordføreren til; det er til klimapolitikken. Det er jo en regering, der påstår, at den er meget, meget klimaambitiøs – og lad os få det at se i virkeligheden, har jeg personligt tænkt. Den første klimaeksamen, der kommer, er for mig at se 2025-målet. Derfor vil jeg bare høre, om ordføreren føler sig betrygget i, at regeringen vil nå det 2025-mål med den politik, eller mangel på samme, der bliver lagt for dagen.

Kl. 17:23

Formanden (Søren Gade):

Ordføreren.

Kl. 17:23

Mai Villadsen (EL):

Tak til ordføreren. Det er vist, hvad man kan kalde et ledende spørgsmål, men ikke desto mindre et fuldstændig afgørende emne. Vi har jo i fællesskab i SF og Enhedslisten og sammen med De Radikale presset rigtig hårdt på for, at vi fik det her 2025-mål, fordi det er så vigtigt, at vi ikke bare udskyder klimahandling til langt, langt ude i fremtiden og håber på det bedste, men at vi faktisk får gjort noget nu og her. Og jeg må bare sige, at så vidt jeg husker, skriver vi 2023 nu. Der er ikke lang tid til, at vores 2025-mål skal nås, og jeg håber – det ved jeg også SF gør – at det ikke bare bliver i det lave, men i det høje spænd, at vi faktisk får nogle CO2-reduktioner her på den korte bane, og derfor må jeg da godt nok tænke, at den nye klimaminister må have meget sved på panden, hvis det mål skal nås. Derfor mener jeg, det er alt for sent, at regeringen først har lagt op til at drøfte det her med Folketinget i april.

Kl. 17:24

Formanden (Søren Gade):

Fru Signe Munk.

Kl. 17:24

Signe Munk (SF):

Jeg kan starte med at bekræfte ordføreren i, at vi er i 2023, nemlig i januar 2023. Så ja, der er ret kort tid til 2025; det er ikke mange nytårsaftener. Derfor vil jeg høre, om ordføreren er klar til at danne en grøn alliance med SF og de andre partier uden om regeringen, der vil, og presse på for, at vi altså når i mål med 2025-målet, også mere end bare lige at komme over 50 pct.

Kl. 17:24

Formanden (Søren Gade):

Ordføreren.

Kl. 17:24

Mai Villadsen (EL):

Ja, jeg mener, det var fru Signe Munk, der på et møde med klimaordførerne for nylig sagde, at vi jo skulle over den grænse med en vis legemsdel over vandskorpen, og det er jeg meget enig i. Vi bliver nødt til at nå ordentligt i mål på det her spørgsmål, og det betyder altså også for mig at se, at vi skal gribe fat i nogle af de områder, hvor der er lavthængende frugter nu, og der tænker jeg selvfølgelig på landbruget, hvor vi ikke har reduceret så meget endnu.

Kl. 17:25

Formanden (Søren Gade):

Tak. Fru Susie Jensen.

Kl. 17:25

Susie Jessen (DD):

Tak for ordet. Jeg vil også bare gerne lige starte med at kvittere for det rigtig gode samarbejde, som vi har haft på tværs af partierne omkring store bededag. Jeg synes, det er enormt vigtigt, at vi står sammen, når der er en pistol for panden, og at vi så modarbejder det, så det vil jeg rigtig gerne kvittere for over for Enhedslisten.

Der har også været meget uventet kærlighed den seneste tid på kryds og tværs her på Borgen, og derfor har jeg også lidt lyst til lige at snakke om den kærlighed, som der måske ikke er, når det gælder gården, altså landbruget. Jeg kan jo forstå, at Enhedslisten – det har I jo sagt flere gange – vil halvere animalsk produktion i Danmark, og det kan jo især komme til at gå ud over landdistrikterne, hvor de her arbejdspladser jo primært ligger. Så jeg vil egentlig gerne spørge fru Mai Villadsen: Hvordan har du det med, at det her kan komme til at få stor betydning for landdistrikterne, som er så skrøbelige i forvejen, altså at der kan være så mange arbejdspladser, der risikerer at forsvinde på grund af CO2-afgifter?

Kl. 17:26

Formanden (Søren Gade):

Ordføreren.

Kl. 17:26

Mai Villadsen (EL):

Tusind tak til ordføreren for spørgsmålet og også for samarbejdet i den seneste tid omkring store bededag. Det er jo altid godt med uventede gæster og uventede samarbejder, og det har det være, men ikke desto mindre vigtigt. Og så er der jo ingen tvivl om, at der er uendelig langt fra Danmarksdemokraterne til Enhedslisten, når det gælder klima, men særlig i forhold til landbrugspolitikken. Det fik jeg ved selvsyn at se under valgkampen. Der er selvfølgelig ingen tvivl om, at den grønne omstilling er stor og altomfattende og kommer til at påvirke folks liv. Men jeg har en klar tro på, hvilket også er underbygget af mange undersøgelser, at den grønne omstilling faktisk kan skabe rigtig meget liv og arbejdspladser i landdistrikterne. Og det gør den allerede der, hvor jeg kommer fra, hvor vindmølleproduktionen er enorm. Og det vil den også kunne gøre i landbruget, hvis vi omlægger fra en animalsk produktion, som ofte ikke kræver så mange hænder, til grøn produktion, som i højere grad kræver flere ansatte.

Kl. 17:27

Formanden (Søren Gade):

Fru Susie Jensen.

Kl. 17:27

Susie Jessen (DD):

Tak. Ja, vi er gode på landet – vi har både solceller og vindmøller og det hele. Og vi har også vores gode landmænd, som vi skal passe rigtig meget på. Ordføreren talte i sin ordførertale om det her med social retfærdighed og om, at vi skulle passe på dem, som har mindst. Og der er jo nogle miljøøkonomiske vismænd, der siger, at hvis vi lægger den her CO2-afgift på landbruget, kan det betyde prisstigninger på dansk kød og dansk mælk. Dansk oksekød vil stige med 14 pct., mælk og smør med 11 pct. Det kommer til at påvirke dem, der har allermindst. Jeg er nok ikke den eneste, der er glad for at kunne gå ned og købe noget dansk mælk og noget dansk kød, når jeg handler i Brugsen. Hvad siger ordføreren til det?

Kl. 17:28

Formanden (Søren Gade):

Ordføreren.

Kl. 17:28

Mai Villadsen (EL):

Vi skal være enormt optaget af den sociale balance, når vi pålægger afgifter eller laver grøn omstilling. Det er vi meget optaget af i Enhedslisten, og derfor mener vi også altid, at man bør kompensere dem i vores samfund, som har mindst, så det ikke kun bliver nogle få forundt at købe netop det, ordføreren taler om. Men jeg mener også, at vi samtidig har behov for at få udjævnet skævhederne i nogle produkter, når man ikke som virksomhed betaler for den udledning og den skadevirkning, man også kan have på miljøet. Så derfor er jeg glad for, at vi får lavet en CO2-afgift, så nogle produkter kommer til at blive billigere og andre lidt dyrere, men selvfølgelig skal dem, der har mindst, kompenseres.

Kl. 17:29

Formanden (Søren Gade):

Jeg skal lige præcisere, at den seneste spørger hedder fru Susie Jessen. Undskyld.

Vi går videre i spørgerrækken. Hr. Jens Meilvang.

Kl. 17:29

Jens Meilvang (LA):

Tak for det. Jeg vil også gerne sige tak for en god ordførertale. Jeg er lidt nysgerrig på, hvor høj en ydelse Enhedslisten finder optimal for kontanthjælpsmodtagere. Jeg kan forstå ud fra tidligere debatter i dag, at I mener, den p.t. er for lav. Men hvor høj skal den være, hvis den skal være helt optimal? Er det et par tusind, vi taler om, eller skal den være dobbelt så høj?

Kl. 17:29

Formanden (Søren Gade):

Ordføreren.

Kl. 17:29

Mai Villadsen (EL):

Tusind tak for spørgsmålet. Vi har ikke sådan et færdigt skema for, hvordan vi synes ydelsessystemet skulle se ud, hvis det stod til Enhedslisten. Og for mig at se er der også meget stor forskel, for der er jo uendelig mange satser i dag. Det er jo så kompliceret, at man tror, det er løgn. Og det betyder jo også, at nogle borgere faktisk nogle gange får alt for lidt, i forhold til hvad de er berettiget til, fordi der simpelt hen ikke er nogen, der kan finde hoved og hale i, hvor mange penge de skal have. Så en forenkling af ydelsessystemet synes vi sådan set kunne være fornuftigt.

 Men der er nogle grupper, som får ufattelig lidt. Det er særlig dem på integrationsydelse, som jo får meget, meget få penge. Der er også nogle unge, som får, hvad der svarer til su, hvilket også kan være rigtig, rigtig udfordrende, hvis man skal opretholde en værdig levestandard og have til husleje og mad. Så det ærlige svar er, at vi ikke har sådan en facitliste for, hvordan det skal se ud, men vi synes bare, at nogle grupper i særdeleshed har det rigtig svært lige nu.

Kl. 17:30

Formanden (Søren Gade):

Hr. Jens Meilvang.

Kl. 17:30

Jens Meilvang (LA):

Men anerkender Enhedslisten, at det er demotiverende, hvis man går fra at være på kontanthjælp til at være i job og så går ned i løn? Tror I ikke, at det kan være lidt svært at tage den beslutning, hvis man ved, at man går ned i løn ved at gå fra at være derhjemme, måske på sofaen eller et andet sted, og så tager et job?

Kl. 17:31

Formanden (Søren Gade):

Ordføreren.

Kl. 17:31

Mai Villadsen (EL):

Ordføreren er meget velkommen til at vise mig et eksempel på en person, der går fra kontanthjælp, sådan som systemet er i dag, og over på et arbejde på ordnede danske vilkår og så går ned i løn. Jeg synes, det er så utroligt, at man altid i den her sal skal høre, at det skal kunne betale sig at arbejde. Jamen det kan det da i dag. Der er nogle, der har så ufattelig lidt i vores ydelsessystem, at man næsten ikke forstår det, og sandheden er jo, at når vi faktisk har givet nogle af dem flere penge, så er der endda flere, der er kommet i arbejde, fordi det nogle gange kan presse en så hårdt at være fattig.

Kl. 17:31

Formanden (Søren Gade):

Vi siger tak til fru Mail Villadsen. Inden jeg giver ordet til hr. Martin Lidegaard, vil jeg sige, at når vi er færdige med hr. Martin Lidegaard og Det Radikale Venstre, vil mødet blive udsat i 1 time.

Hr. Martin Lidegaard.

Kl. 17:31

(Ordfører)

Martin Lidegaard (RV):

Kære kollegaer, kære medborgere. Vi lever i et af verdens bedste samfund. Det er bygget på frihed, lighed og tillid, på det enkle princip, at hver eneste generation af danskere har bestræbt sig på at give et lidt bedre samfund videre til den næste generation. Derfor er den største og mest smertefulde erkendelse i vor tid, at vi forældre, vores generation af politikere, os som samfund for første gang ikke kan gøre netop det – at give et bedre samfund videre til vores børn.

Tillad mig, lidt utraditionelt, at tage jer med på en kort tidsrejse tilbage i vores fælles historie. Det er ca. 200.000 år siden, at homo sapiens, det tænkende menneske, begyndte at sprede sig over resten af jorden. Det er ca. 12.000 år siden, at vi gennemførte agerbrugsrevolutionen, og dog blev vi stadig kun talt i få millioner individer. For 5.000 år siden opfandt vi skriftsprogene. For 500 år siden kom den videnskabelige revolution, og for bare 200 år siden den industrielle revolution. Og hver eneste af disse revolutioner betød kæmpe fremskridt for vores art, men intet – intet – står mål med de seneste 50 år, hvor vi er blevet 2 milliarder flere middelklasseborgere på kloden, samtidig med at vi andre er blevet rigere.

Det har fundamentalt ændret vilkårene for menneskets liv på tre måder. For det første har koncentrationen af drivhusgasser i atmosfæren nu nået et niveau, der i vores børnebørns levetid kan omvælte klodens basale økosystemer og true vores egen eksistens. For det andet har eksplosionen i den globale økonomi betydet en tilsvarende eksplosion i antallet af nye teknologier, teknologispring; vi digitaliserer, opfinder nye sundhedsteknologier, nye våbentyper, ny kunstig intelligens i et tempo som aldrig før. Og for det tredje har udviklingen ført til en ny multipolær verdensorden, hvor Europa og USA bliver relativt mindre, og hvor vi både økonomisk og militært står svagere og ikke længere kan tage for givet, at det er vores demokratiske idealer og menneskerettigheder, vores værdier, der bliver normen i den nye verden. Det er altså, hvad 2 milliarder nye middelklasseborgere har ført til.

Hvis vi nu kigger frem, står vi ifølge OECD til at blive 3 milliarder flere middelklasseborgere over de næste bare 15-20 år. Det svarer til en fordobling af det globale bnp på bare én generation – vores generation. Det vil skabe forandringer i vores liv med en hast, som det næsten ikke er til at begribe. Vores tid rammer os som et jordskælv i menneskehedens historie. Vores små lysglimt af liv vil få afgørende betydning for de milliarder af lysglimt, der ligger forude. Vores tid kan ikke sammenlignes med nogen anden tid, og det placerer et hidtil ukendt ansvar hos os, nutidens generationer, på hele menneskehedens vegne. Det er et ansvar, der skræmmer, men det er også et ansvar, der giver håb.

Det skræmmer, fordi vi har så uhyggeligt få år tilbage, hvis vi skal nå at dæmpe den globale opvarmning. Vi skal halvere de globale udledninger inden 2030, om 7 år, og bagefter skal vi halvere dem igen inden 2040 for at ende i nul i 2050. Lad os være ærlige og sige, at det ser svært ud med det tempo, som verdens lande præsterer i dag, herunder Danmark. Og dog tæller hvert eneste ton CO2. Der er i bogstaveligste forstand en verden til forskel på, om vi rammer 2, 3 eller 4 graders opvarmning.

Der er også andet, der skræmmer. Vor tids største paradoks er måske, at vi aldrig har været rigere, mens vores børn og unge tilsyneladende aldrig har haft det dårligere. Mon ikke det bl.a. har rod i de voldsomme forandringer, som både forældre og børn oplever i et stadig større tempo – de ufattelig mange nye valg, som vi bliver stillet over for, og som fuldstændig har forandret vores familieliv på ganske kort tid; at vi simpelt hen har svært ved at finde os selv og hinanden, vores egen ro og mening med livet. Det er svært for både samfund og mennesker at kapere så store forandringer på så kort tid. Det skræmmer.

Kl. 17:36

Men der er også håb. Udviklingen er skabt af mennesket og kan derfor også ændres af mennesket. Fem milliarder nye middelklasseborgere fri af ekstrem fattigdom er også en kæmpe sejr og den absolutte forudsætning for at stoppe ukontrollabel migration og sikre en anstændig tilværelse for alle på kloden. Væksten kommer – den er villet af milliarder af mennesker, og kan vi gøre det til en bæredygtig vækst, der redder klimaet, fordeler værdierne mere ligeligt, ja, så er det faktisk muligt at tænke det utænkelige: at vi inden for én generation kan skabe samfund for milliarder af mennesker på kloden, samfund, der minder om vores eget.

Danmarks CO2-udledninger er måske ubetydelige for verdens klima, men det er vores teknologi og vores eksempel ikke. Vores lille land har skabt en 80-procentsreduktion af prisen på havvind, der har ændret hele verdensmarkedet for energi. Vi har vist vejen til energieffektivitet, rent vand og meget andet, og vi har tjent svimlende summer på det. Alt det skyldes, at vi har haft politiske mål, og derfor forstår jeg det faktisk ikke helt, når statsministeren siger, at nu handler det mere om at komme i mål end at opstille nye mål. Det handler om begge dele.

At den tidligere regering ikke kom langt med implementeringen af vores politiske aftaler, kan ikke være en undskyldning for ikke at have de nødvendige ambitioner i 2025 og 2030. Det kan godt være, at alle siger det samme her i salen om den grønne omstilling og klimaet, og det kan lyde, som om vi er enige, men virkeligheden og prioriteringen er ganske anderledes, når vi sidder ved forhandlingsbordet. Her er forskellen på partierne tydelig: Det er stadig en politisk kamp at få gennemført de nødvendige investeringer i grøn omstilling i det nødvendige tempo, fordi det ikke prioriteres på det politiske beslutningsniveau. Det må og skal ændre sig. Vi skal af med de 400.000 gasfyr nu, vi skal både have en CO2-afgift på industri og landbrug og på forbrug, vi skal have plantet den skov i Danmark, reddet vores drikkevand og meget andet. Vi skal ændre vores forbrugsmønster, samtidig med at vi satser massivt på ny grøn teknologi og skala i de private grønne investeringer.

Vi skal med andre ord ikke vende os mod teknologien som sådan. Vi skal turde regulere den i den retning, vi ønsker, og som er påkrævet, hvis vi skal nå mere ambitiøse mål, både mål for klimaet og mål for os selv – menneskelige mål om mere trivsel, mere tid, mere sundhed, mere nærvær. Det er en ny tankegang, en dristig tankegang – måske kimen til en ny oplysningstid, hvor vi erkender, hvor stort et ansvar menneskeheden har fået i forhold til andre arter og naturen og i forhold til vores egen fremtid.

Det er også en tid, hvor oplysning og dannelse af det enkelte menneske aldrig har været vigtigere, fordi vi er nødt til at gøre os mindre sårbare og mere robuste over for de ydre påvirkninger – mere hvilende i os selv og vores indre liv, ja, åndelige liv. Derfor er der også massivt brug for at løfte alle uddannelser i Danmark – fra abc til ph.d. Ja, man kan nok ikke finde et tidspunkt i hele menneskehedens historie, hvor det ville være mere fatalt at beskære vores uddannelser. Og dog er det præcis det, regeringen planlægger. Og igen er det en falsk modsætning, at vi enten skal satse på erhvervsskoler eller på gymnasier, enten på universiteter eller erhvervsakademier eller velfærdsuddannelser. Vi skal satse på det hele, fordi vi skal satse på at løfte hver eneste pige, hver eneste dreng, hver eneste unge i dette land baseret på deres egen motivation, evner og livsdrømme. Vi skal gøre os alle i stand til at skabe den mening i livet, det giver at kunne tænke ud over sig selv, tage ansvar både for sig selv, for de andre og for den næste generation. Det er frihed.

Investeringer i fremtiden kræver reformer – store investeringer kræver flere reformer. Og derfor vil jeg gerne slutte med at sige tillykke til den nye regering. Vi Radikale har ambitionen om at være jeres højere ambitioner, både når det handler om klima og reformer, og jeres dårlige samvittighed, når I ikke prioriterer den næste generation. Vi vil fremlægge forslag, der forhåbentlig kan sikre en bedre balance mellem generationerne i det samlede politiske aftryk – både når det handler om aldersbalancen i reformerne, og når det handler om at prioritere vores fælles fremtid med de ressourcer, vi får til rådighed. Vi vil også forsøge at hjælpe regeringen til at opnå det, som den kom til verden på – en ambition om at samle dansk politik og tage fælles ansvar for en fælles fremtid. Det gælder også det danske forsvar.

Regeringen har fået muligheden for at handle – det forpligter. Der er ikke tid til andet. Tak.

Kl. 17:41

Formanden (Søren Gade):

Tak for det. Vi går straks til spørgerrækken, og det er først fru Camilla Fabricius.

Kl. 17:41

Camilla Fabricius (S):

Tak for det. Og tak for en vigtig og interessant ordførertale. Vi tænker, at vi skylder Radikale Venstre en stor tak for at spille en afgørende rolle for indførelsen af klimamålet om at reducere med 70 pct. i 2030. Men hvad mener Radikale Venstre om regeringens forslag om faktisk at fremrykke Danmarks klimaneutralitet til 2045 og indføre et nyt klimamål om 110 pct.s reduktion i 2050?

Kl. 17:42

Formanden (Søren Gade):

Ordføreren.

Kl. 17:42

Martin Lidegaard (RV):

Det er vi glade for, og jeg tror bl.a., at det mål er kommet med, fordi vi foreslog at gøre det samme om end i 2040. Det er et af de områder, hvor vi håber vi måske kan få en dialog med regeringen, altså med hensyn til om man ikke kan nå målet om klimaneutralitet tidligere end 2045, også med hensyn til at tage CO2 ud af atmosfæren. I dag er der faktisk kommet en rapport fra CONCITO, den grønne tænketank, der sådan ton for ton anviser, hvordan man kunne komme dertil i 2040. Og det, jeg synes er interessant i den rapport, er, at det ikke er vanvittig dyrt, og at det ikke er spor uladsiggørligt. Altså, den teknologiudvikling, som går hurtigere og hurtigere, giver jo netop muligheden for, at vi også kan rykke hurtigere og hurtigere.

Kl. 17:43

Formanden (Søren Gade):

Fru Camilla Fabricius.

Kl. 17:43

Camilla Fabricius (S):

Så når ordføreren er så præcis, med hensyn til hvad det er for nogle klimamål, man fra Radikale Venstres side prøver at pege på, hvad vil så det første take være, i forhold til hvad Radikale Venstre vil pege på?

Kl. 17:43

Formanden (Søren Gade):

Ordføreren.

Kl. 17:43

Martin Lidegaard (RV):

Altså, det er klart, at det at få prissat CO2 for både industri, landbrug og forbrug er en væsentlig faktor, altså CO2-afgifter. Men det er også klart, at hvis man vil nå klimaneutralitet i 2040, skal vi i gang med at plante noget skov nu, udtage lavbundsjorder, for skoven skal vokse, før den for alvor optager CO2.

Så det at få lavet en skovplan og få påbegyndt plantningen af nye træer er også meget vigtigt. Og så er det klart, at den sidste omlægning af energisektoren er helt nødvendig, ligesom det samme gør sig gældende for transportsektoren.

Kl. 17:44

Formanden (Søren Gade):

Fru Sofie Lippert.

Kl. 17:44

Sofie Lippert (SF):

Tak for en vigtig tale. Jeg sætter især pris på et vigtigt fokus på vores uddannelsesområde, for på uddannelsesområdet præsenterer regeringen mange ændringer af vores nuværende uddannelsessystem i regeringsgrundlaget. Regeringen skriver, at de vil skabe en stabil og fremsynet udvikling af uddannelsessystemet og give plads til udvikling, trivsel og dannelse – noget, jeg forestiller mig ordføreren er lige så enig i, som jeg er. Men i regeringsgrundlaget lægger regeringen også op til at skære i su'en, så der kun er klip nok til normeret tid. Midt i den mistrivselskrise, som også blev nævnt i ordførerens tale, hvor et stigende antal unge mennesker råber op og gør opmærksom på, hvor dårligt de har det, og hvor pressede de er, er jeg fuldstændig uforstående over for, at regeringen vil presse og få de studerende til at skynde sig igennem deres uddannelse og fjerne det sjette år. Derfor er mit spørgsmål til ordføreren: Kan vi regne med, at De Radikale vil være med til at beskytte det sjette su-år?

Kl. 17:45

Formanden (Søren Gade):

Ordføreren.

Kl. 17:45

Martin Lidegaard (RV):

Det er ikke vores udgangspunkt, at der skal skæres i su'en, men vi har om muligt endnu større problemer med den beskæring af kandidatuddannelserne, som regeringen lægger op til. Man vil tage halvdelen af landets kandidatuddannelser og skære med 1 år, og det betyder jo, at det ikke er kandidatuddannelser længere, og det forslag forstår vi simpelt hen ikke. Vi forstår godt, at man vil lave en mere fleksibel vej for de studerende, altså at man skal kunne gå ud af universitetet og tilbage igen. Man kan lave bedre meritter, man kan måske også lave noget i forbindelse med dimensionering, men at trække en så voldsom forandring ned over hovedet på landets universiteter er jeg ekstremt bekymret for.

Kl. 17:45

Formanden (Søren Gade):

Fru Sofie Lippert.

Kl. 17:45

Sofie Lippert (SF):

Jeg er ikke i tvivl om, at jeg og ordførerens kollega på uddannelsesområdet får rig mulighed for at tale om kandidatuddannelserne, men jeg er alligevel lidt nysgerrig på, om man kan være sikker på, at Radikale er med til at stå vagt om su'en og ikke lade dele af den blive til lån eller få det ekstra år beskåret.

Kl. 17:46

Formanden (Søren Gade):

Ordføreren.

Kl. 17:46

Martin Lidegaard (RV):

Som sagt er det ikke vores udgangspunkt, og det er heller ikke vores forslag, at der skal skæres i su'en. Nu vil hele su-forliget jo sandsynligvis blive åbnet, og vi har mange ønsker til det, bl.a. flere engelsksprogede uddannelser. Vi ved jo, at regeringen vil komme med forslag den anden vej om at beskære su'en, og vi kommer til at gå ind i de forhandlinger, og vi kommer til at kæmpe for vores sag, men hvor det samlede kompromis ender henne, tør jeg ikke garantere.

Kl. 17:46

Formanden (Søren Gade):

Hr. Carsten Bach.

Kl. 17:46

Carsten Bach (LA):

Tak, og tak til ordføreren for en rigtig fin ordførertale, hvor man jo sådan skruede tiden tilbage. Det var nærmest en tidsrejse igennem menneskehedens eksistens – meget fint og på store globale dagsordener. Tak for det.

Jeg vil også prøve at skrue tiden en lille smule tilbage. Jeg vil så dog ikke skrue den helt så langt tilbage, og jeg vil måske også sådan gå lidt mere ned i en andedam. For vi skal jo ikke så lang tid tilbage, før hr. Martin Lidegaard takkede nej til at være med i en bred regering hen over midten, og det var jo, på trods af at det faktisk måske var det, som Radikale Venstre gik til valg på, og det var muligvis endda også det, som var den udslagsgivende faktor, i forhold til at Radikale Venstre udløste et folketingsvalg med afholdelse den 1. november. Så er der her efterfølgende nu blevet dannet den her midterregering, og jeg har jo hørt hr. Martin Lidegaard sige, at Radikale Venstre hverken er et oppositionsparti eller et støtteparti til regeringen, men at de måske nærmest er – sådan tror jeg det blev benævnt – frie fugle.

Siden da er der så sket det, at oppositionen har samlet sig, inklusive Radikale Venstre, om at sige nej tak til det her finansieringskryds, som vi har snakket meget om i dag. Skal jeg forstå det sådan, at Radikale Venstre måske så nu rent faktisk er et oppositionsparti?

Kl. 17:48

Formanden (Søren Gade):

Ordføreren.

Kl. 17:48

Martin Lidegaard (RV):

Sådan opfatter vi ikke os selv. Vi opfatter os både som konstruktive med- og modspillere til regeringen. Vi har sagt fra starten, at vi ikke agter at stille noget mistillidsvotum til den her regering. Vi vil forsøge at hjælpe regeringen med at komme igennem med de rigtige reformer, men også med at samle og ikke splitte Folketinget, altså prøve at samle brede flertal, både bag reformerne, men også bag den måde, det råderum, vi så får, skal bruges på.

Så vi agter at være en konstruktiv fri midte, og det synes vi egentlig er gået meget godt i den her uge, hvor det er lykkedes at samle hele Folketinget om forhåbentlig at kunne finde en ny finansieringsmodel for forsvarsforliget, som er et af de områder, som vi virkelig synes det er vigtigt at få en bredde på i Folketinget af hensyn til vores soldater og stabiliteten i forsvaret. Og jeg hører, at regeringen åbner for at kunne finde en anden finansiering. Jeg håber, jeg hørte rigtigt – det vil vise sig. Så det er et godt eksempel på den rolle, vi gerne vil spille.

Kl. 17:48

Formanden (Søren Gade):

Hr. Carsten Bach.

Kl. 17:48

Carsten Bach (LA):

Tak. Jeg vil faktisk gerne kvittere for det store arbejde, Radikale Venstre tilsyneladende har gjort for at samle rød og blå opposition. Det er vi i Liberal Alliance meget glade for. Men nu er det i hvert fald mig bekendt god, gammel radikal politik rent faktisk at afskaffe store bededag, og man skulle måske næsten tro, at Radikale Venstre havde fået det plantet i regeringsgrundlaget og så forladt forhandlingerne lige i sidste øjeblik.

Så spørgsmålet er, om Radikale Venstre måske kunne finde på at stemme for en afskaffelse af store bededag, når det kommer til afstemning, eller om man måske kan lade sig lokke af regeringen på den ene eller den anden måde og jo så på den måde igen blive en fri fugl og ikke en del af den samlede opposition.

Kl. 17:49

Formanden (Søren Gade):

Ordføreren.

Kl. 17:49

Martin Lidegaard (RV):

Vi er jo ligesom Liberal Alliance meget optaget af at skaffe reformer, altså både at skaffe hænder og skaffe penge til at kunne investere i fremtiden, som jeg også sagde i min ordførertale, og vi går konstruktivt ind i forhandlingerne om at afskaffe en helligdag.

Vi synes måske, at regeringen er kommet lidt klodset fra start ved ikke at have taget en dialog med arbejdsmarkedets parter og med kirken inden. Vi vil også gerne bruge det råderum, der kommer, til noget, der er mere fremadrettet og kommer de næste generationer mere til gavn end forsvaret. Men vi går konstruktivt ind i de forhandlinger.

Kl. 17:50

Formanden (Søren Gade):

Fru Monika Rubin.

Kl. 17:50

Monika Rubin (M):

Tak for ordet. Så vil jeg egentlig gerne holde mig lidt i samme spor, for i 2010 var jeres eget forslag jo netop at afskaffe store bededag. Og her 12 år senere er det så ikke aktuelt i forbindelse med at skaffe penge til forsvarsforliget. Kan Radikale Venstre uddybe, hvordan det kan være, at det ikke kan bruges til forsvarsforliget, men det godt kan bruges til andet? Jeg mener, pengene falder jo ned i en kasse, og så tager man dem op igen. De er jo ikke farvede. Så hvad må de gerne bruges til?

Kl. 17:50

Formanden (Søren Gade):

Ordføreren.

Kl. 17:50

Martin Lidegaard (RV):

Når vi har indtaget en aktiv rolle her de seneste dage i at samle partierne i Folketinget, er det, fordi vi synes, det er så utrolig vigtigt at have bredde i det kommende forsvarsforlig. Derfor var vi meget uforstående over for, at regeringen stillede et ultimatum til alle de andre partier i Folketinget om, at de skulle stemme for en afskaffelse af en helligdag, hvilket de ikke går ind for, for overhovedet at kunne få lov til at gå ind og forhandle forsvar. Det syntes vi ikke gav nogen mening, for vi synes, det tjener et lille land som Danmark at have bredde bag, fuld opbakning fra så bred en del af Folketinget som muligt til både sin udenrigspolitik, sikkerhedspolitik og forsvarspolitik – og de soldater, vi har udsendt. Det er derfor, vi ikke synes, det er en god idé at bruge de penge og lave det kryds i forhold til forsvaret.

Men som jeg sagde til hr. Carsten Bach, vil vi gerne konstruktivt diskutere, om det vil give mening at afskaffe en helligdag, og i givet fald – synes vi – anvende pengene på børn, bedre vilkår for børn. Så man kan måske godt sige, at de børnefamilier, der ellers ville have glæde af helligdagen, så får gavn af bedre børnehaver, bedre skoler, mere uddannelse, bedre klima – altså de ting, der peger fremad, og som vi synes burde blive prioriteret højere af regeringen.

Kl. 17:51

Formanden (Søren Gade):

Fru Monika Rubin.

Kl. 17:51

Monika Rubin (M):

Mange tak for svaret. Jeg tror ikke helt, jeg forstår logikken i det, men det er måske bare mig.

Et andet spørgsmål er, om det er store bededag, eller om det er anden pinsedag, I eventuelt vil afskaffe. Jeg kan forstå, at hr. Christian Friis Bach har været ude og tale om, at det måske ikke er store bededag, der skal finansiere forsvarsforliget, men at man måske kan kigge på anden pinsedag i stedet for. Jeg er en lille smule forvirret; det beklager jeg.

Kl. 17:52

Formanden (Søren Gade):

Ordføreren.

Kl. 17:52

Martin Lidegaard (RV):

Det har vi ikke taget stilling til i Radikale Venstre. Jeg kan forstå, at hr. Christian Friis Bach har talt med sin kusine, der vistnok er præst, og har fået den idé. Det står hr. Christian Friis Bach frit for at mene det, men det er ikke noget, vi har taget stilling til. Jeg tror i det hele taget – og det vil være min anbefaling – at vi, inden vi går ind i den her proces, skal tage en dialog også med kirken og kirkens folk om, hvad de ville anbefale. Jeg ved godt, at de som udgangspunkt måske slet ikke ønsker det. Men jeg har da også hørt og læst, at der er forskellige holdninger til det. Og jeg vil i det hele taget anbefale regeringen, at man måske tager en dialog med de folk, som det her virkelig vedrører – også arbejdsmarkedets parter – inden man lige sætter sig for i huj og hast at gennemføre en helt bestemt model.

Kl. 17:52

Formanden (Søren Gade):

Fru Lise Bertelsen.

Kl. 17:52

Lise Bertelsen (KF):

Tak. Først og fremmest vil jeg gerne sige mange tak for en flot og meget vigtig ordførertale, så tak for det. Jeg vil gerne give hr. Martin Lidegaard ret i, at vi lever i et fantastisk samfund, og at vi skal passe rigtig godt på det, som han startede ud med at sige. Jeg er som sagt ny her i Folketinget, og derfor vil jeg også gerne spørge en, der har mange års politisk erfaring – vist siden 2015 eller noget i den stil – om det er helt almindelig praksis, at en regering på den ene side siger, at den ønsker et bredt og ordentligt samarbejde, men på den anden side stiller ultimative krav og forkorter høringsfrister til 1 uge, når den ønsker at gennemtrumfe et politisk forslag?

Kl. 17:53

Formanden (Søren Gade):

Ordføreren.

Kl. 17:54

Martin Lidegaard (RV):

Tak for de venlige ord, og velkommen til i Folketinget. Nej, jeg synes ikke, det har været en helt sædvanlig praksis, regeringen har leveret i den her sag, især ikke på forsvarsområdet, hvor vi plejer at finde finansiering, som så mange partier som muligt kan se sig selv i. Det er også grunden til, at vi lidt usædvanligt er gået sammen med, kan man sige, alle andre af Folketingets partier om det her i et forsøg på i virkeligheden også at række en hånd ud til regeringen og sige, at der findes en alternativ løsning, der gør, at regeringen kan få en bredere forsvarspolitisk aftale, hvad jeg egentlig også tror regeringen ønsker, hvis jeg hører den rigtigt. Men nej, det er ikke sædvanlig praksis.

Kl. 17:54

Formanden (Søren Gade):

Fru Lise Bertelsen.

Kl. 17:54

Lise Bertelsen (KF):

Vil hr. Martin Lidegaard mene, at der så også i fremtiden er behov for, at Folketingets partier sætter foden ned, når regeringen stiller ultimative krav og øger risikoen for lovsjusk, og når høringsfrister forkortes til 1 uge?

Kl. 17:55

Formanden (Søren Gade):

Ordføreren.

Kl. 17:55

Martin Lidegaard (RV):

Vi tilstræber et bredt samarbejde med alle partier. Vi har været glade for den alliance, vi har kunnet lave i denne uge, og vi glæder os til at fortsætte dialogen både med Folketingets partier – også med fru Lise Bertelsens parti – men bestemt også med regeringen.

Kl. 17:55

Formanden (Søren Gade):

Fru Trine Pertou Mach.

Kl. 17:55

Trine Pertou Mach (EL):

Tak for det, og også tak fra mig for en flot ordførertale. Det var jo meget store og flotte ord med kimen til en ny oplysningstid og behovet for mere åndelighed og mere tid til refleksion. Man kan sige, at det er udfordringerne ved en meget kompleks verden, som vi alle sammen lever i, og måske også behovet for noget mere familietid, som jeg hørte lidt imellem linjerne hos ordføreren. Det her med, at vi skulle gøre os mindre sårbare og mere robuste handlede nok primært om os som land i forhold til udlandet, men man fristes jo lidt til at sige, at alle de her mange ting jo i virkeligheden også gælder for os som individer – det, at vi som mennesker faktisk har behov for mere åndelighed og mere tid og mere samvær.

Derfor er spørgsmålet også: Hvis man til ordførerens tidsrejse kan lægge den sidste del af tidsrejsen, som handler om, at vi igennem de seneste årtier i virkeligheden har haft en faldende arbejdstid, men som samfund er blevet meget rigere, er det så ikke en fuldstændig forkert vej at gå at sige, at alle lønmodtagere skal betale med en fridag for at finansiere nogle af de store investeringer, som vi, lige bortset fra dem i forsvaret, formentlig er ret enige om mellem vores to partier? Er det ikke fuldstændig forkert at tage en fridag og gøre om til arbejdstid for at finansiere nogle af de her ting?

Kl. 17:56

Formanden (Søren Gade):

Ordføreren.

Kl. 17:56

Martin Lidegaard (RV):

Det er i hvert fald svært, synes jeg, og forkert at gøre uden en dialog med arbejdsmarkedets parter i praksis, men lad os være ærlige og sige, at vi har et paradoks her. På den ene side mangler vi jo fatalt i vores velfærdssamfund sygeplejersker, pædagoger, lærere til at skabe nærvær, tid og ro for vores børn og for vores unge. Det kalder på mere arbejde. Og på den anden side er det jo helt rigtigt, at mange mennesker føler sig stressede, og at vi har brug for meget ro. Det kalder på mindre arbejde, kan man sige. Derfor kommer vi jo ikke uden om, at vi på den ene side skal skaffe mere arbejdskraft, og det er det, vi kalder reformer, som man kan gøre på mange forskellige måder – man kan også gøre det ved mere international arbejdskraft osv.; det kan vi diskutere, men det er for os en bunden opgave – og på den anden side bliver nødt til at prøve at lave et arbejdsmarked, der er mere fleksibelt, og hvor folk også finder tid til selv. Men det er det paradoks, vi lever med, og som jeg også tror at ordførerens parti kommer til at skulle forholde sig til på et tidspunkt, fordi vi jo ikke kan trylle arbejdskraft ud af den blå luft, hvis ikke vi gør et eller andet.

Kl. 17:58

Formanden (Søren Gade):

Fru Trine Pertou Mach.

Kl. 17:58

Trine Pertou Mach (EL):

Men vil ordføreren ikke anerkende, at der faktisk er et andet valg end at tage en fridag fra os alle sammen? Der er et andet valg. Man kunne lade være med at give skattelettelser i toppen. Man kunne lade være med at lade virksomhedsarvinger slippe billigere. Der er et andet valg til at finansiere alle de ting, som vi givetvis også kan blive enige om. Det er den ene ting. Den anden ting er: Vil ordførerens parti ikke bakke op om, at der i det mindste er en folkeafstemning, så befolkningen får muligheden for at sige til eller fra over for afskaffelse af store bededag?

Kl. 17:58

Formanden (Søren Gade):

Ordføreren.

Kl. 17:58

Martin Lidegaard (RV):

Det her er jo ikke kun et økonomisk spørgsmål. Hvis man dropper topskattelettelser, får man ikke mere arbejdskraft. Vi er måske allermest optagede af, hvordan vi får skabt mere arbejdskraft. Det er jo både tredjegenerationsreformerne, altså det at få flere, som står uden for i dag, ind på arbejdsmarkedet, som regeringen også er optaget af, men det er også at få mere kvalificeret arbejdskraft i nøglefunktionerne i den offentlige sektor.

Vi synes ikke, at det her spørgsmål egner sig til en folkeafstemning. Vi synes, det er et meget stort værktøj at tage i brug i en sag som den her, men vi støtter, at vi får taget en ordentlig dialog med ikke mindst arbejdsmarkedets parter og kirken.

Kl. 17:59

Formanden (Søren Gade):

Hr. Torsten Gejl.

Kl. 17:59

Torsten Gejl (ALT):

Tak. Jeg vil også gerne takke for en god tale og egentlig en sjælden tale, som var helt ude i verdensrummet, ude ved stjernerne, og tilbage igen. Det er måske for sjældent, at vi er derude i den her sal. Men jeg vil gerne stille et spørgsmål fra vores egen lille andedam, og jeg spørger lidt med et smil. Nu har Radikale Venstre jo været dem, der har talt allermest om magtfuldkommenhed i forrige folketingsperiode, og har i meget høj grad anklaget den tidligere regering for at være magtfuldkommen – så meget, at man til sidst fremtvang et valg af den grund. Jeg vil bare høre Radikale Venstre om, hvordan Radikale Venstre i forhold til magtfuldkommenhed og den nye regering så synes, det går.

Kl. 18:00

Formanden (Søren Gade):

Ordføreren.

Kl. 18:00

Martin Lidegaard (RV):

Jeg er jo ny politisk leder i Radikale Venstre, og et af de små forsætter, jeg har forsøgt at give mig selv, er at tale så venligt, jeg overhovedet kan, om mine politiske kollegaer. Jeg har egentlig en dyb tro på, at hvert eneste menneske, der sidder herinde i den her sal, sidder her, fordi man gerne vil arbejde og gerne vil kæmpe for det, man mener er det rigtige for Danmarks fremtid. Jeg synes ikke, regeringen er kommet heldigt fra den her manøvre, og jeg synes, at idéen om at prøve at lægge det krydspres var forkert, for jeg synes, det var med til at skabe en splittelse, der ikke var nødvendig. Men jeg har ikke yderligere behov for at sætte labels på i den her sag.

Kl. 18:00

Formanden (Søren Gade):

Hr. Torsten Gejl.

Kl. 18:00

Torsten Gejl (ALT):

Jeg har ikke flere spørgsmål.

Kl. 18:00

Formanden (Søren Gade):

Tak. Så går vi videre i spørgerrækken, og så er det fru Matilde Powers.

Kl. 18:01

Matilde Powers (S):

Tak for det. Som jeg også netop har nævnt for Enhedslisten, er noget af det, som optager mig og regeringen rigtig meget, de her 45.000 unge mennesker, som står uden job og er uden for uddannelse. Regeringen vil indkalde til trepartsforhandlinger, der samler de ansvarlige kræfter, for at finde nogle løsninger på, hvordan vi får de her unge ind på arbejdsmarkedet. Er det et arbejde, som Radikale Venstre kan se sig selv deltage i, og hvad ser Radikale Venstre eventuelt af løsningsforslag til den her udfordring?

Kl. 18:01

Formanden (Søren Gade):

Ordføreren.

Kl. 18:01

Martin Lidegaard (RV):

Det var et dejligt spørgsmål – tak. Svaret er ubetinget ja tak. Det vil vi meget gerne deltage i. Det er en kompleks problemstilling, det ved vi alle sammen. Den her problematik har eksisteret i årtier, og det viser måske vrangsiden af den danske velfærdsmodel, at vi ikke har været i stand til at bryde det her, at vi stadig væk har en negativ social arv, der er på niveau med USA's. Det kan vi ikke være tilfredse med. Hvis jeg skulle komme med et nedslagspunkt, som vi tror er afgørende, så er det, at vi får brudt det mønster, at op mod hvert sjette barn stadig går ud af skolen uden at kunne læse, skrive og regne. Det bliver vi nødt til at gøre bedre.

Kl. 18:02

Formanden (Søren Gade):

Fru Matilde Powers.

Kl. 18:02

Matilde Powers (S):

Tak. Jeg har ikke flere spørgsmål.

Kl. 18:02

Formanden (Søren Gade):

Vi går videre til hr. Thomas Jensen.

Kl. 18:02

Thomas Jensen (S):

Tak. Jeg havde fået en opfattelse af, at vi gik til middagspause nu her kl. 18.00, så jeg havde pakket tingene sammen, men nu skal jeg lige finde de rigtige papirer her. Jeg beklager.

Jeg er sikker på, at Radikale Venstre ligesom Socialdemokratiet og SVM-regeringen ser klimakrisen og biodiversitetskrisen som den største udfordring for vores generation, og derfor har jeg også noteret mig, at Radikale Venstre har spillet ud med et forslag om en naturlov på et tidspunkt. Nu har vi så en ny regering, som har samme ambition. Derfor er mit konkrete spørgsmål, hvilke ambitioner Radikale Venstre har for området, og hvilke elementer der eventuelt skal indgå i sådan en naturlov.

Kl. 18:03

Formanden (Søren Gade):

Ordføreren.

Kl. 18:03

Martin Lidegaard (RV):

Ja. Vi glæder os også over, at regeringen vil det. Vores ambitionsniveau er det samme på land, som det er til havs. Til havs er det regeringens ambition at have 10 pct. strengt beskyttet areal og 20 pct. beskyttet areal, og så er der en diskussion om, hvad »beskyttet« betyder. Men vi ønsker sådan set det samme på land. Det er en stor ambition, det vil jeg gerne erkende, og det vil også kræve et ret langt tidsperspektiv for at kunne nå den, men vi vil gerne have sådan en målsætning indskrevet, så vores generation kan begynde at arbejde hen imod opfyldelsen af det mål.

Kl. 18:04

Formanden (Søren Gade):

Hr. Thomas Jensen.

Kl. 18:04

Thomas Jensen (S):

Tak. Det vil jeg gerne kvittere for. Jeg synes, det lyder som nogle meget store ambitioner, men det lyder rigtig, rigtig godt, at der lægges op til et godt samarbejde mellem Radikale Venstre og den nuværende regering. Så tak for det.

Kl. 18:04

Formanden (Søren Gade):

Så går vi videre til hr. Morten Dahlin.

Kl. 18:04

Morten Dahlin (V):

Tak for ordet, formand, og tak til hr. Martin Lidegaard for talen. Jeg kunne egentlig godt tænke mig at spørge ordføreren, om Radikale Venstre, hvis vi nu tager al diskussionen om forsvar væk, bare for en kort stund, kommer til at stemme ja til lovforslaget om at afskaffe store bededag.

Kl. 18:04

Formanden (Søren Gade):

Ordføreren.

Kl. 18:04

Martin Lidegaard (RV):

Vi går i hvert fald konstruktivt ind i forhandlingerne, og når jeg siger det på den måde, er det, fordi vi synes, der er en del uafklarede ting, der står og blafrer lidt – herunder hvad arbejdsmarkedets parter har tænkt sig at gøre. Og vi synes, det er lidt ærgerligt, at regeringen hverken har haft en dialog med parterne på arbejdsmarkedet eller kirken, herunder om, hvilken helligdag det i givet fald er, vi skal gå efter. Så er vi også interesseret i at finde ud af, om vi kan blive enige om, hvad de penge så i givet fald skal bruges til. Men vi går konstruktivt ind i forhandlingerne.

Kl. 18:05

Formanden (Søren Gade):

Hr. Morten Dahlin.

Kl. 18:05

Morten Dahlin (V):

Tak for svaret. En anden ting, Radikale er gået konstruktivt ind i, er det her sammenhold om den alternative finansiering, og der har man jo så kig på erhvervsstøtteordningerne. Her kunne jeg godt tænke mig at spørge Radikale Venstre, om de 12 mia. kr., der ligger i erhvervsstøtteordningerne, til at fremme den grønne omstilling, f.eks. ved at udrulle fjernvarme og få udskiftet gammeldags oliefyr, er fredet, eller om Radikale godt kunne forestille sig en situation, hvor Radikales finansieringsforslag til forsvaret går ud på at skære ned på nogle af de mange gode grønne initiativer, der skal være med til at skubbe til den grønne omstilling.

Kl. 18:05

Formanden (Søren Gade):

Ordføreren.

Kl. 18:05

Martin Lidegaard (RV):

Vi ser ikke umiddelbart for os, at der skal skæres ned på det grønne. Altså, der er jo for 42 mia. kr. erhvervsstøtteordninger i alt. Den tidligere socialdemokratiske etpartiregering foreslog at sanere for 3,5 mia. kr., den nye regering foreslår at gøre det for 2 mia. kr., og vi mødes på midten – det gør vi tit – og foreslår så de her 2,75 mia. kr. Men som udgangspunkt tror jeg ikke det er undgået nogens opmærksomhed, i hvert fald ikke, hvis I har hørt min tale, at vi er stærkt optaget af den grønne omstilling, og at vi gerne vil prioritere den.

Kl. 18:06

Formanden (Søren Gade):

Hr. Kim Aas.

Kl. 18:06

Kim Aas (S):

Tak. Jeg vil også gerne kvittere for en rigtig god ordførertale. Mange danskere oplever jo i øjeblikket nogle vanskelige tider, når det gælder deres varmeforsyning hjemme i deres private hjem. Radikale foreslog sidste år, at man skulle lave en krisepakke, som skulle afhjælpe den her energikrise, som vi har, og det er regeringen jo meget med på. Vi har en forpligtelse til at sørge for, at danskerne har en sikker varmekilde. Hvad mener Radikale Venstre om regeringens arbejde i forhold til den her tryghed? Vil man gå ind i det arbejde omkring den her energikrisestab for at fremrykke det, så man ikke er afhængig af energi fra bl.a. Rusland?

Kl. 18:07

Formanden (Søren Gade):

Ordføreren.

Kl. 18:07

Martin Lidegaard (RV):

Det er en af vores absolutte topprioriteter at få NEKST, som den hedder i forkortet form, altså den nationale energikrisestab, ikke bare op at køre, men også givet nogle instrumenter, nogle værktøjer og noget kraft, herunder finansiering. I virkeligheden er det jo meget banalt. Altså, noget af det, der sker derude, er, at der er sendt et brev til 400.000 husstande, der har gas- eller oliefyr i dag, og rigtig mange af dem er blevet skuffede, for der, hvor der har været planlagt fjernvarme, har man udskudt det på grund af høje stålpriser eller mangel på arbejdskraft. Vi har også brug for mere vedvarende energi på land, så man kan erstatte gas med grøn fjernvarme. Alt det kræver jo altså, at man også prioriterer det her fra regeringens side. Og ja, jeg kan garantere for, at vi vil gøre alt, hvad vi kan, for at spille konstruktivt med og også skubbe på, hvis vi synes det går for langsomt.

Kl. 18:07

Formanden (Søren Gade):

Hr. Kim Aas.

Kl. 18:08

Kim Aas (S):

Jamen det er jeg glad for, og det er regeringen også, og vi ser frem til et tæt samarbejde med Radikale om dette. Tak.

Kl. 18:08

Formanden (Søren Gade):

Hr. Peter Have.

Kl. 18:08

Peter Have (M):

Tak for ordet. Jeg vil også godt kvittere for en god tale, som jo satte rigtig meget i relief. Jeg ved, at De Radikale går rigtig meget op i at øge arbejdsudbuddet, og derfor er jeg også tilfreds med at høre, at man godt vil kigge på det med en helligdag. Jeg er lidt nysgerrig på at finde ud af, om De Radikale har nogle lidt mere konkrete bud på, hvordan vi øger arbejdsudbuddet fremadrettet, så vi kan få løst de problemer, vi kigger ind i.

Kl. 18:08

Formanden (Søren Gade):

Ordføreren.

Kl. 18:08

Martin Lidegaard (RV):

Jamen vi har fremlagt mange forslag, og jeg vil anbefale hr. Peter Have at kigge på vores udkast til en 2030-plan. Hvis jeg skulle fremhæve et par ting, synes vi jo, at når nu man rydder op på hele tilbagetrækningsområdet med en ny Arne plus-model, der skal forenkle adgangen, så skulle man overveje at tage den sidste rest af efterlønnen med. Der er jo rigtig mange, der har valgt at trække sig ud af efterlønsordningen; den har mere karakter af en forsikringsordning i dag. Det kunne man måske gøre og dermed øge arbejdsudbuddet markant. Vi så gerne mere international arbejdskraft og en permanentgørelse af den aftale, vi lavede, og jeg kunne også nævne en del andre områder, hvis der var tid til det. Så vi vil meget gerne være med til at hæve ambitionsniveauet på mange af de her områder. Der er kun ét sted, hvor vi er lodret uenige med regeringen, og det er tanken om at halvere antallet af 5-årige kandidatuddannelser i Danmark; det synes vi er en vanvittig dårlig idé.

Kl. 18:09

Formanden (Søren Gade):

Hr. Peter Have har ikke flere spørgsmål, og så går vi videre til den næste. Fru Katrine Daugaard.

Kl. 18:09

Katrine Daugaard (LA):

Jeg vil gerne sige tak til hr. Martin Lidegaard for at sætte fokus på klimaet. Som Radikales formand selv fik at vide tidligere på dagen, er det også noget, som Liberal Alliance er meget ambitiøs omkring, og derfor er det en glæde at høre om udbygning af vind og sol og de her ting, som vores to partier i hvert fald er enige om. Det, som jeg savner at høre noget mere om, er backuppen til sol og vind, for det er jo en ustabil energikilde, i forhold til at vi har energi, som vinden blæser eller solen skinner. I LA ønsker vi jo at nedsætte en Niels Bohr-kommission, hvor vi sammen kan kigge på mulighederne for a-kraft i Danmark. Hvordan stiller Radikale sig til sådan et forslag?

Kl. 18:11

Formanden (Søren Gade):

Ordføreren.

Kl. 18:11

Martin Lidegaard (RV):

Vi synes måske, det er et gå over åen efter vand. Mange vækstøkonomier rundtom i verden valfarter til Danmark for at lære af vores energisystemer, fordi havvindmøller i træskolængder er cirka dobbelt så hurtigt at bygge og halvt så dyre i forhold til a-kraft. Backup løser vi på land med bl.a. biogas, og om 10-15 år har vi energiøer, som i sig selv er med til at stabilisere energisystemet, bl.a. ved produktion af power-to-x – altså brint. Vi har jo Energinet DK – et system, hvis hele opgave er at få alle de her forskellige energikilder til at spille sammen og stå på mål for, at det kan vi sagtens. Ikke alene kan vi gøre det, det vil sandsynligvis også give et af verdens billigste og mest sikre energisystemer.

Kl. 18:11

Formanden (Søren Gade):

Fru Katrine Daugaard.

Kl. 18:11

Katrine Daugaard (LA):

Men vi hørte jo i hr. Martin Lidegaards tale, at vi er langt bagud i forhold til at nå de ambitiøse mål, vi rigtig gerne vil nå, og her er a-kraft jo en god og stabil og sikker løsning for at kunne nå dem forholdsvis hurtigt sammenlignet med mange andre ting. Man kan sige, at de lande, som primært lader sig inspirere af os på vindområdet, også er lande, der har a-kraft i forvejen, og det er jo også de lande, som er forrest, når det gælder om at være mest grøn, f.eks. Sverige og Schweiz. Kunne vi ikke lade os inspirere og være åbne over for, hvad det kan?

Kl. 18:12

Formanden (Søren Gade):

Ordføreren.

Kl. 18:12

Martin Lidegaard (RV):

Jeg må desværre korrigere, altså at det er langt hurtigere at bygge med den havvind, vi har planlagt nu, end det ville være teoretisk set at skulle bygge et a-kraftværk i Danmark. Hvis man kigger på de tre sidste a-kraftværker, der er bygget i Europa, har det taget meget, meget lang tid, og nogle af dem er ikke engang realiseret endnu. Så jeg tror, at hvis man spørger de fleste energieksperter, vil de sige, at den selvforsyning på energiområdet, vi skal have inden 2030, skal vi nok få.

Der, hvor den grønne omstilling virkelig halter i Danmark, er i forhold til omlægningen til grøn fjernvarme, det er transportområdet, og det er landbrugsområdet. Energiområdet har vi sådan set styr på, hvis bare vi kunne få lavet den grønne fjernvarme om.

Kl. 18:13

Formanden (Søren Gade):

Hr. Nick Zimmermann.

Kl. 18:13

Nick Zimmermann (DF):

Jeg vil gerne prøve at spørge den radikale ordfører ind til moskébyggerier i Danmark, der bliver finansieret af totalitære styrer, eksempelvis fra Qatar, Iran, Tyrkiet og andre steder i verden. Er Radikale med på at lave et fuldstændigt og totalt forbud mod, at de her styrer kan være med til at finansiere moskébyggeri i Danmark i fremtiden?

Kl. 18:13

Formanden (Søren Gade):

Ordføreren.

Kl. 18:13

Martin Lidegaard (RV):

Jeg har i hvert fald ikke særlig meget sympati over for de fonde i nogle af de mere fundamentalistiske lande, som finansierer nogle ret ekstreme skoler og moskéer rundtomkring i verden, og som ikke gør meget godt for stabiliteten, ikke mindst i det nordafrikanske område.

Jeg skal ærlig talt sige, at jeg da mener, at vi har indført en eller anden form for regulering på det område for nogle år siden, som vi også var med til at støtte. Men det står ikke krystalklart for mig, hvad det var, for nu at være helt ærlig. Det kan jeg simpelt hen ikke huske.

Kl. 18:14

Formanden (Søren Gade):

Hr. Nick Zimmermann.

Kl. 18:14

Nick Zimmermann (DF):

Tak for det. Det er rigtigt, at der før har været en regulering af det, men desværre er det stadig væk noget, der foregår derude.

Så vil jeg gerne prøve at spørge ordføreren ind til de her statsborgerregler. Jeg ved jo, at der har været nogle af ordførerens partifæller, i hvert fald i valgkampen, der har ment, at nogle af reglerne for at opnå statsborgerskab simpelt hen har været for strenge.

Hvad er det for nogle krav, som Radikale godt kunne tænke sig at lempe på i forhold til at opnå et dansk statsborgerskab? Skal det være så langstrakt, som man eksempelvis har gjort det i lande som Sverige, Frankrig, Belgien, eller er det en anden model, vi skal se ind i ifølge Radikale?

Kl. 18:15

Formanden (Søren Gade):

Ordføreren.

Kl. 18:15

Martin Lidegaard (RV):

Vi har især to ting, som vi synes er nogle tidsler, og som er lidt skøre, for nu at bruge de ord, som er blevet brugt andre steder. Altså, hvis børn er vokset op i Danmark, ikke har begået nogen form for kriminalitet, og de bliver 18 år, så synes vi sådan set, er det fair, at de får et statsborgerskab. I dag er der jo lagt en masse snubletråde ud, og man får så det statsborgerskab efter en masse prøver. Men det betyder bl.a., at man ikke kan stemme, når man bliver 18 år, og da man alligevel bliver boende i Danmark uanset hvad, fordi man jo har permanent ophold, så synes vi også, det giver mening, at man får de demokratiske rettigheder, der følger med.

Og så synes vi, at ægtefæller til danske statsborgere skal stilles lettere.

Kl. 18:16

Formanden (Søren Gade):

Vi siger tak til ordføreren, hr. Martin Lidegaard.

Mødet vil nu blive udsat i 1 time til kl. 19.15, hvor vi starter med fru Franciska Rosenkilde fra Alternativet.

Mødet er udsat. (Kl. 18:16).

Kl. 19:15

Forhandling

Tredje næstformand (Karsten Hønge):

Mødet er genoptaget.

I ordførerrækken er vi nået til fru Franciska Rosenkilde, Alternativet.

Kl. 19:15

(Ordfører)

Franciska Rosenkilde (ALT):

Tak for ordet. Kære kollegaer, selv om jeg snart har haft min daglige gang et par år på Christiansborg, er det min første tale fra den her stol. Det er jo både med glæde, men selvfølgelig også med en smule spænding, at jeg står her, så jeg vil skynde mig at gå i gang med det, det handler om, nemlig politikken.

I 2023, hvor de økologiske kriser er så fremskredne, som de er, bør klimakrisen og den grønne omstilling være rygraden i ethvert regeringsprogram, og hvad det angår, kan jeg konstatere, at sådan er det ikke, tværtimod. For der er ingen tvivl om, at for vores nye regering er svaret på de kriser, vi står i, mere arbejde, mere vækst. Seniorpensionen reduceres, så de ældre kan arbejde længere. Studerende skal studere mindre, så de kan arbejde tidligere. Danskernes fridag inddrages, så vi alle kan arbejde mere, vækste mere.

Men løser det de kriser, som vi står i? Løser det den stigende ulighed? Løser det problemet med mistrivsel og stress i vores samfund? Løser det den accelererende klima- og biodiversitetskrise? Næppe. I dagens politiske Danmark eksisterer der stadig væk en opfattelse af, at økonomisk vækst i sig selv er det vigtigste, vi kan stræbe efter: at mere rigdom betyder mere lykke og succes. Men det ensidige fokus på økonomisk vækst løser ikke problemerne. Nej, vi er nødt til at forholde os mere nuanceret til økonomisk vækst.

Lad mig starte med at sige, at vækst i sig selv jo ikke er en skidt ting. Vækst har gennem årtier gjort os til et af de rigeste samfund i verden. En masse mennesker har fået muligheder, som de ellers ikke ville have haft, hvilket jo isoleret set er fint nok, men der er bare flere sider af sagen. Den ekstreme økonomiske vækst, vi har haft i Danmark, har gjort os rige som land, men hvad med konsekvenserne?

For konsekvenserne er jo bl.a., at naturen falmer, drikkevandet forurenes og arter forsvinder. Konsekvenserne er, at uligheden vokser, og hundredtusindvis af borgere kæmper hver dag med stress, depression og angst. Konsekvenserne er, at temperaturen stiger og klimaet forandrer sig. Det er vækstens dilemma: at intet vestligt land endnu har bevist, hvordan man kan have økonomisk vækst på bæredygtige præmisser.

Så kære kollegaer, lad os vise vejen. Lad det danske samfund være det, der viser resten af verden, at det kan lade sig gøre. Lad os her i Folketinget sætte arbejdet i gang – arbejde for at skabe en økonomi, hvor klodens bæreevne respekteres og der tages rette hensyn til klimaets tilstand, til miljøets tilstand og til naturen, hvor der sikres en social bæredygtighed, og hvor mennesker trives med deres arbejdsliv, familieliv og forpligtelser.

SVM-regeringen er måske nok et parlamentarisk nybrud, men jeg er ikke så sikker på, at det er et politisk nybrud. Det er rigtig meget af det samme. Jeg tror ikke på, at svaret er mere arbejde og mere vækst. Så længe vi ikke udvikler vores økonomiske tænkning videre end det, ja, så løser vi ikke tidens kriser. Nej, det ensidige fokus på økonomisk vækst resulterer i for mange lappeløsninger. Det har vi brug for et opgør med. Hvis vi vil have et bæredygtigt samfund, økonomisk, socialt og klimamæssigt, er vi nødt til at flytte os fra den fossile tidsalder over i den bæredygtige tidsalder.

Den største dødsårsag i Danmark er vores livsstil. Så lad os lave livsstilen om. Hvis vi vil have flere sygeplejersker, må vi opprioritere omsorgsarbejdet, ikke inddrage fridagene. Hvis vi vil have høj biodiversitet, må vi værdsætte naturen, ikke pesticiderne. Hvis vi vil have en klog fremtid, må vi investere i uddannelserne, ikke skære i dem.

Grundlæggende har vi brug for et opgør med myten om, at hvis vi blot vækster hurtigere, end kriserne accelererer, kan vi betale os fra det senere – så kan vi betale aflad for det overforbrug på Jordens ressourcer, vi har gang i nu. Det er et ræs mod bunden, og det er for risikabelt, for konsekvenserne ved den øgede vækst vil være enorme.

Kl. 19:20

Som jeg ser det, handler det i stedet for om, at vi skal skynde os at omstille vores samfund. Lad mig give jer et eksempel. Danmark er et landbrugsland, og det skal vi også være i fremtiden, men det kræver, at vi omstiller til en mere skånsom produktion for naturen, for miljøet og for dyrene. En sikker måde at gøre det på er at omstille landbruget fra en primært animalsk produktion til en primært plantebaseret produktion, så langt færre dyr udleder færre klimagasser, så den foderproduktion, der i dag fylder langt det meste af landbrugets store areal, reduceres og giver mere plads til naturen og til øget biodiversitet, så forureningen af vores miljø begrænses, og så dyrene får bedre levevilkår.

Alternativet har fremlagt en omfattende plan for, hvordan sådan en omlægning kan ske, for det kræver en bred vifte af initiativer, hvis vi skal sikre en bæredygtig fødevareproduktion i fremtiden. En CO2-afgift er ikke nok. Og ja, en sådan omstilling vil resultere i, at nogle af de nuværende arbejdspladser vil forsvinde. Det er dog arbejdspladser, der alligevel er på spil, da fødevareproduktion på sine nuværende præmisser ikke er levedygtig i fremtiden. Derudover er klimakrisen jo global, og den udvikling, som vi forholder os til her, forholder de øvrige nationer sig også til, altså dem, som er med i Parisaftalen. Vi må gå foran.

Samtidig vil der jo opstå nye jobs i den plantebaserede fødevaresektor. En lektor fra Københavns Universitet estimerer, at der vil kunne skabes mellem 9.000 og 27.000 nye arbejdspladser inden for en fødevaresektor, hvis det lykkes Danmark at gå forrest og opnå mellem 1-3 pct. af det globale marked for plantebaserede fødevarer. De nye markedsfremskrivninger taler endda om potentialer langt større end det, men det kræver politiske visioner, ambitioner og ikke mindst mod.

Som jeg ser det, kan vi ikke forandre vores samfund, hvis vi ikke forandrer vores systemer, for det er de eksisterende systemer, der har skabt de kriser, vi står i. At der skal politiske forandringer til, tror jeg godt vi kan blive enige om i den her kreds – også i SVM-regeringen, der har fremlagt ambitioner om en række politiske reformer. Men en ting nager mig dog. Med en så reformivrig regering undrer det mig, at de grønne reformer glimrer ved deres fravær.

Kære kolleger, tak for ordet. Jeg ser frem til masser af debat i den her sal i de næste 4 år – 4 år, hvor vi skal sikre et bæredygtigt samfund, også ud over vores egen levetid. Tak for ordet.

Kl. 19:23

Tredje næstformand (Karsten Hønge):

Tak til ordføreren. Første korte bemærkning er til fru Ida Auken fra Socialdemokratiet.

Kl. 19:23

Ida Auken (S):

Mange tak, og tak for talen. Det er jo dejligt, at Alternativet altid har fokus på klima. Den tidligere socialdemokratiske regering lavede 75 grønne aftaler, der bringer os tre fjerdedele af vejen til klimamålet, og den her regering har jo så fokus på at gøre alle de aftaler til virkelighed. Vi har bl.a. lavet en national energikrisestab, som skal sørge for, at vi får udbygget fjernvarmen. Hvad mener Alternativet om NEKST og om den her idé med virkelig at få rykket på implementeringen?

Kl. 19:24

Tredje næstformand (Karsten Hønge):

Ordføreren.

Kl. 19:24

Franciska Rosenkilde (ALT):

Tak til fru Ida Auken for spørgsmålet. Alternativet bakker meget op om, at vi går fra kun at have mål til også at skabe handling, og en af mine pointer med det at gå fra den fossile tidsalder til den bæredygtige tidsalder handler jo også om infrastrukturen. Og noget af det, der har været problemet med den tidligere regering er, at infrastrukturen til den vedvarende energi ikke har været langt nok fremme. Altså, vi har simpelt hen været for langsomme. Så vi bakker fuldstændig op om at få mere infrastruktur til den vedvarende energi.

Kl. 19:24

Tredje næstformand (Karsten Hønge):

Fru Ida Auken.

Kl. 19:24

Ida Auken (S):

Mange tak for det. Det glæder vi os til et samarbejde om, og vi ser frem til, at Alternativet også går ind i det her arbejde, som jeg tror er utrolig vigtigt på det her tidspunkt, hvor vi har sat målene og også virkelig er fokuseret på implementeringen. Så jeg vil også bare kvittere for, at Alternativet godt kan se, at det er den vej, vi går ned ad nu, så vi får lavet ordene om til handling.

Kl. 19:25

Tredje næstformand (Karsten Hønge):

Ordføreren.

Kl. 19:25

Franciska Rosenkilde (ALT):

Det er vi enige i, og jeg vil sige, at i Danmark har vi jo været ambitiøse nok på hele energiområdet. Vi mangler i Alternativets optik at være lige så ambitiøse de næste par år både i forhold til transport og landbrug.

Kl. 19:25

Tredje næstformand (Karsten Hønge):

Den næste korte bemærkning er til Mike Villa Fonseca, Moderaterne.

Kl. 19:25

Mike Villa Fonseca (M):

Tak for ordet, og tak for den fine tale. Jeg bed mærke i det med at lægge livsstilen om, og det fangede sygeplejerskens interesse. Så jeg tænker kost, rygning, alkohol, motion og stress – hvad skal vi gøre i forhold til kost? Hvis vi skal snakke om klima, skal vi så opfordre folk til at spise den røde bøf, eller skal vi spise en avokado? Det kunne jeg godt tænke mig spørge om.

Kl. 19:25

Tredje næstformand (Karsten Hønge):

Ordføreren.

Kl. 19:26

Franciska Rosenkilde (ALT):

Tak for de gode spørgsmål. Ordføreren er inde på noget af det fuldstændig rigtige, for i Alternativet ønsker vi faktisk at arbejde med en meget ambitiøs forebyggende sundhedspolitik, som i den grad handler om den livsstil, vi har i Danmark, som jo alt andet lige er det, som rigtig mange danskere bliver syge af og også dør af. Og de officielle kostråd, som den tidligere regering fremlagde, er sådan set rigtig ambitiøse, og hvis vi gjorde noget mere for, at vi også levede efter dem, kunne vi spare mange millioner på den samfundsøkonomiske konto i forhold til at leve forebyggende.

Kl. 19:26

Tredje næstformand (Karsten Hønge):

Ønsker hr. Mike Villa Fonseca en anden runde?

Kl. 19:26

Mike Villa Fonseca (M):

Forebyggelse er jeg stor fan af – meget interessant. Rygning dræber. I forhold til alkohol er det ti genstande om ugen, fire om dagen. I forhold til motion skal der være masser af tid til det. Så hvis ordføreren kunne uddybe lidt mere, hvordan vi skal opfordre befolkningen til at lægge deres livsstil om, synes jeg, det kunne være interessant. Tak.

Kl. 19:27

Tredje næstformand (Karsten Hønge):

Ordføreren.

Kl. 19:27

Franciska Rosenkilde (ALT):

Tak. Især i valgkampen og også i den offentlige debat i det hele taget fylder sundhed rigtig meget, men politisk er det ofte sundhedsvæsenet, man taler om. I Alternativet savner vi, at vi har en politisk samtale om sundhedspolitikken. Hvad er det for en sundhedspolitik, vi ønsker at have i Danmark, som sundhedsvæsenet så kan hænge deres hat op på? Så vi kunne i langt højere grad politisk diskutere sundhedspolitik, og der er den forebyggende indgangsvinkel i langt højere grad noget, vi ønsker, i stedet for at man altid kun har fokus på at fremskrive den kedelige udvikling og siger: Vi mangler en masse sygeplejersker. Men hvad nu, hvis vi havde en sundhedspolitik, som gjorde, at vi ikke blev så syge? Og min pointe i talen er, at det faktisk er vores livsstil, ikke en eller anden udefrakommende faktor, så vi kan faktisk ændre det, også politisk.

Kl. 19:28

Tredje næstformand (Karsten Hønge):

Tak. Den næste korte bemærkning er til fru Susie Jessen, Danmarksdemokraterne.

Kl. 19:28

Susie Jessen (DD):

Tak for talen. Jeg er lige faldet over et citat fra en tale af ordføreren på folkemødet: »I fremtidens samfund vil vi i langt højere grad skulle spise den mad, der kan dyrkes på markerne og i drivhusene som korn, bælgfrugter, rodfrugter, urter, grøntsager, spirer, frø og tang. Lad os starte med at lave den omlægning i de offentlige køkkener.«  

Jeg er interesseret i at vide: Vil fru Franciska Rosenkilde gerne have, at de ældre på plejehjemmene skal have erstattet hakkebøffen med tang?

Kl. 19:28

Tredje næstformand (Karsten Hønge):

Ordføreren.

Kl. 19:28

Franciska Rosenkilde (ALT):

I Alternativet mener vi helt klart, at de offentlige måltider, som jeg tror der er omkring 800.000 dagligt af i Danmark, er et glimrende sted at starte, i forhold til det, jeg var inde på før, også omkring de officielle kostråd. Og det er, dels fordi det på den måde kan inspirere danskerne til at spise langt grønnere og langt mere sundhedsfremmende, dels fordi det er et sted, hvor der faktisk også er et marked for at drive de her nye plantebaserede fødevarer, som vi i langt højere grad skal investere i i Danmark. Vi har jo gjort det før med økologien – også meget gennem de offentlige måltider – og det ønsker vi også i Alternativet at gøre med de plantebaserede måltider.

Kl. 19:29

Tredje næstformand (Karsten Hønge):

Fru Susie Jessen.

Kl. 19:29

Susie Jessen (DD):

Tak. Jeg kan også godt lide vegetarmad; jeg har også levet som vegetar selv i et par år. Men er det ikke noget af et indgreb i ældre menneskers frihed, at I vil til at bestemme, hvad det er, de skal spise på plejehjemmene? Altså, det her er ældre mennesker, som er vokset op i en helt anden generation med nogle helt andre spisevaner. Er det ikke noget af et indgreb at tvinge de her ældre mennesker til at spise på en anden måde, end de har været vant til i mange, mange år?

Kl. 19:29

Tredje næstformand (Karsten Hønge):

Ordføreren.

Kl. 19:29

Franciska Rosenkilde (ALT):

Heldigvis er det her jo en udvikling, der har været i gang, og der er heldigvis mange lykkelige historier fra forskellige plejehjem, som faktisk sætter rigtig meget pris på den her omstilling til at spise mere grønt. Det her handler ikke så meget om at tvinge noget igennem. Det er selvfølgelig en udvikling, og det handler også om at inspirere og opmuntre til at skifte livsstil.

Og så er jeg også lige nødt til at anfægte den myte, der siger, at vi har spist helt utrolig meget kød i Danmark i mange år. Det har vi jo ikke. Når jeg har talt med min gamle mormor om mange af de her ting, som jeg kæmper for, så siger hun: Det var jo også sådan, vi spiste, da jeg var barn. Der havde vi både en grøddag, og vi spiste kold mad. Og det her med at spise ti frikadeller og tre kartofler om dagen er altså en ny udvikling. Det er ikke noget, der kommer fra mange årtiers madkultur. Tak.

Kl. 19:30

Tredje næstformand (Karsten Hønge):

Næste korte bemærkning er til fru Katrine Daugaard, Liberal Alliance.

Kl. 19:30

Katrine Daugaard (LA):

Tak for ordet. Jeg er enig i, at lappeløsninger har vi nok af. Men jeg forstår ikke helt det lighedstegn, du sætter imellem lappeløsninger og økonomisk vækst, for kræver det ikke økonomisk vækst og en stærk økonomi at skulle investere mere i den grønne omstilling, at skulle investere mere i forskning i nye teknologier, at skulle producere fødevarer med omtanke for natur og dyreliv og i det hele taget skabe teknologiske løsninger, der kan aflaste os i f.eks. sygehusvæsenet eller hjemmeplejen, når nu vi mangler sygeplejersker og sosu'er og mange andre?

Kl. 19:31

Tredje næstformand (Karsten Hønge):

Ordføreren.

Kl. 19:31

Franciska Rosenkilde (ALT):

Det, som vi lægger op til, er jo, at vi har en bæredygtig økonomisk politik. Og det vil sige, at man ikke har – som indtil nu – et ensidigt fokus på økonomisk vækst, men at man også forstår, at konsekvenserne af det er gået ud over vores natur, er gået ud over vores klima. Det har gjort, at vi har udledt så mange klimagasser, at vi har ændret atmosfærens sammensætning. Så det er et opgør med en tanke om, at økonomisk vækst i sig selv er godt, hvis man ikke også kigger på den menneskelige trivsel og på klodens bæreevne. Så derfor skal tingene jo hænge sammen. Og derfor skal der være en balance mellem flere bundlinjer – ikke kun den økonomiske.

Og det, som jeg anfægter her, er, at vi tror, at vi kan vækste os hurtigere, end kriserne accelererer. Der er et paradigme omkring, at vi skal betale for vores omstilling, men hvis vi omstiller, så vi ikke udleder klimagasserne, så sparer vi jo både på økonomien og på klimagasserne.

Kl. 19:32

Tredje næstformand (Karsten Hønge):

Inden jeg giver ordet videre, vil jeg lige minde om, at vi hverken er Des eller dus i Folketinget, men omtaler hinanden i tredje person.

Fru Katrine Daugaard.

Kl. 19:32

Katrine Daugaard (LA):

Men er det ikke netop det, vi er vidne til? Altså, det går jo bedre end nogen sinde på en lang række områder. Jeg kan da huske, da jeg som barn besøgte en by som London, hvor man var sort i både ører og næse, når man gik rundt der. Der var stort set intet liv tilbage i Themsen. På f.eks. sådan et område er det jo netop økonomi og det at ville noget andet, som har gjort, at det er et andet London, vi besøger i dag.

Kl. 19:33

Tredje næstformand (Karsten Hønge):

Ordføreren.

Kl. 19:33

Franciska Rosenkilde (ALT):

Omvendt kunne jeg sige, at da jeg var barn, kom vagtlægen ud og besøgte mig, når jeg var syg. 20 år efter, da jeg selv fik en datter, skulle man være heldig, hvis man overhovedet kom igennem på 1813, på trods af en kæmpe økonomisk vækst. Så man kan ikke sammenligne økonomisk vækst, bedre velfærd eller bedre miljø en til en. Tværtimod har den enorme økonomiske vækst haft store konsekvenser for lige præcis velfærd, mistrivsel og vores klima. Og derfor er det vigtigt, at vi samtænker de her bundlinjer fremadrettet, hvis vi ønsker et bæredygtigt samfund.

Kl. 19:33

Tredje næstformand (Karsten Hønge):

Den næste korte bemærkning er til fru Mai Mercado, Det Konservative Folkeparti.

Kl. 19:33

Mai Mercado (KF):

Tak, og tak for talen. Jeg vil gerne stille et spørgsmål i forhold til de lange ventetider, der er ved domstolene. I dag venter man dobbelt så lang tid på at få sin sag for retten sammenlignet med bare for få år siden, og det vil sige, at den gennemsnitlige ventetid i dag er 4 måneder.

I Konservative synes vi, at det er betænkeligt retssikkerhedsmæssigt, når man skal vente meget lang tid på at få sin sag for retten, fordi man jo ikke er dømt endnu. Så jeg vil gerne høre, hvordan Alternativet stiller sig i forhold til de lange sagsbehandlingstider, der er ved domstolene i dag.

Kl. 19:34

Tredje næstformand (Karsten Hønge):

Ordføreren.

Kl. 19:34

Franciska Rosenkilde (ALT):

Tak for spørgsmålet. Jeg vil sige, at jeg er fuldstændig enig i, at det ikke er godt nok, og det er et problem for retssikkerheden, at der er de her ventelister.

Jeg tror, et af de sådan nye politiske buzzwords er afbureaukratisering af den offentlige sektor, og det gælder jo også her, i forhold til at vi er nødt til at kigge på, hvordan vi kan få nedsat ventetider, også i retssystemet.

Kl. 19:34

Tredje næstformand (Karsten Hønge):

Fru Mai Mercado.

Kl. 19:34

Mai Mercado (KF):

Tak – det nåede jeg lige på et splitsekund – og tak for svaret. Jeg tror også, en del af løsningen skal findes i bureaukratiet, og derfor ser vi også frem til at få kigget på, hvordan man kan få en mere smidig gang igennem hele straffesagskæden. Det, der er vigtigt også at holde sig for øje, er, at man jo ikke kan begynde hverken uddannelse eller resocialiseringsforløb, før der ligger en endelig dom, og i forhold til både uddannelse og arbejde ved man jo, at det er godt at få fat i folk tidligt.

Så hvad tænker Alternativet, i forhold til at man kommer til at vente så lang tid, inden der kommer en dom? Det er der jo en grund til, for man skal vente på, at sagen kommer for retten, så tænker Alternativet også, at vi både skal kigge på at få løst de lange sagsbehandlingstider og sikre, at man også kommer i resocialisering og uddannelsestilbud, når man sidder og afsoner?

Kl. 19:35

Tredje næstformand (Karsten Hønge):

Ordføreren.

Kl. 19:35

Franciska Rosenkilde (ALT):

Ja. Det er vi enige i.

Kl. 19:35

Tredje næstformand (Karsten Hønge):

Det næste korte bemærkning er til hr. Søren Egge Rasmussen, Enhedslisten.

Kl. 19:35

Søren Egge Rasmussen (EL):

Tak. Tak for den flotte tale, og tillykke med det store valgresultat. Vi ser fra Enhedslistens side frem til et godt samarbejde fremadrettet, og jeg kan jo også godt høre på spørgsmålene her i dag, at der er visse ting, der ikke kommer som en selvfølge. Jeg synes, at der i regeringsgrundlaget er alt for meget træden vande, en bekræftelse af nogle ting, som allerede er aftalt, og jeg synes, det er rigtig ærgerligt, at vi ikke kom frem til at få en rød-grøn regering. For jeg kunne jo se konturerne af, at vi var enige om, at 70-procentsmålet skulle hæves til et 80-procentsmål, og at vi skulle hurtigere frem til at være et CO2-neutralt samfund – 2040 kunne jeg jo se at der var flere partier der nævnte.

Ja, vi har jo nået mange aftaler på energiområdet, men jeg ser et stort problem i, at der er en manko i forhold til at løse det og komme frem til at nå 2025-målet. Og i den forbindelse kunne jeg godt tænke mig at høre, om Alternativet har nogle idéer til, hvordan vi får speedet noget op, som CO2-mæssigt kan skabe resultater meget hurtigt, så vi sammen kan nå frem til at nå i mål med 2025-målet.

Kl. 19:36

Tredje næstformand (Karsten Hønge):

Ordføreren.

Kl. 19:36

Franciska Rosenkilde (ALT):

Mange tak til hr. Søren Egge Rasmussen for de fine ord, og jeg vil også gerne kvittere for det gode samarbejde, der er mellem Enhedslisten og Alternativet.

Ja, vi mener helt klart, at der er, jeg vil ikke kalde dem lavthængende frugter, men noget, som vi kunne gøre i morgen, som ville kunne reducere vores klimagasudledning, og det er jo især i landbruget. Den animalske produktion står jo for 90 pct. af landbrugets CO2- og klimagasudledninger, så det er klart, at hvis man går i gang med en reduktion af den animalske produktion, så vil man meget hurtigt vedvarende få mindre klimagasudledning. På samme måde er det også på transportområdet: Stop for salget af fossilt drevne biler, omlæg den kollektive trafik, elektrificer det, stop de store anlægsprojekter, især fra infrastrukturaftalen, og invester i stedet i den kollektive trafik.

For at komme tilbage til det med at gå fra den fossile tidsalder til den bæredygtige – for man kan jo som bekendt kun bruge pengene én gang – vil jeg sige: Stop den fossile infrastruktur, og lad os investere i den bæredygtige.

Kl. 19:37

Tredje næstformand (Karsten Hønge):

Hr. Søren Egge Rasmussen.

Kl. 19:38

Søren Egge Rasmussen (EL):

Tak. Jeg synes, det er godt, at ordføreren lægger vægt på at tale imod vækst, og jeg tror, der er mange forståelser, der mangler. Jeg synes jo, det er rigtig godt, at der er afgrøder, der vokser ude på markederne, men tager man hovedparten af de afgrøder og fodrer svin med dem, så er der en masse, der går tabt. Så det er jo det der tab, der kan være i forskellige måder at leve på, ligesom man har en god løn, og man så flyver meget efterfølgende. Det er heller ikke godt.

Nu har Alternativet en landbrugsvision. Er den landbrugsvision også økologisk? For nogle gange glemmer vi jo også at italesætte de rigtige ord. For der har vi jo et regelsæt, vi kan bruge og udbrede og gøre det til normen.

Kl. 19:38

Tredje næstformand (Karsten Hønge):

Ordføreren.

Kl. 19:38

Franciska Rosenkilde (ALT):

Tak for det spørgsmål, og jeg er meget enig i det, som ordføreren er inde på, altså at man efterlyser en mere nuanceret debat omkring økonomisk vækst. For det er klart, at økonomisk vækst i sig selv ikke er dårligt, hvis det er inden for klodens bæreevne, og hvis det er på bæredygtige præmisser. Og når man f.eks. ser på økologien inden for landbruget, som er et af de områder, der har været i reel vækst inden for landbruget, så kunne man jo lære meget af det og investere langt mere i økologi i forhold til at få en langt mere bæredygtig vækst.

Kl. 19:39

Tredje næstformand (Karsten Hønge):

Den næste korte bemærkning er til hr. Martin Lidegaard, Radikale Venstre.

Kl. 19:39

Martin Lidegaard (RV):

Tak til ordføreren for en flot tale, og tillykke med debuten. Vi deler jo fuldstændig bekymringen for klimaet og utålmodigheden i forhold til handling. Der er ét større principielt spørgsmål, som jeg til gengæld godt kunne tænke mig at vende med ordføreren i forhold til det der med vækst. Jeg er helt med på, at man også godt kan diskutere, om vi bliver lykkeligere af at få carport nummer tre og bil nummer tre osv., ligesom der ingen tvivl er om, at den vækst, der kommer, skal være bæredygtig på en helt anden måde end den vækst, der har været. Men man kunne også vende den om og sige, at der jo nu kommer en kæmpe vækst buldrende. OECD's fremskrivning er en fordobling af det globale bnp over de næste 20 år, og det er ikke os, men fattige mennesker, der har en helt berettiget forventning om at få et bedre liv. Så er den største opgave, hvis vi nu skal prioritere den korte tid, vi har, og de penge, vi har til rådighed, ikke at få skabt en teknologiudvikling og en skala i private investeringer, der gør, at den vækst, der kommer derude, bliver bæredygtig?

Kl. 19:40

Tredje næstformand (Karsten Hønge):

Ordføreren.

Kl. 19:40

Franciska Rosenkilde (ALT):

Tak for spørgsmålet og for de fine ord. I Alternativet mener vi helt klart, at teknologi er en del af den grønne omstilling, og det skal der investeres i. Men der er også rigtig meget af den levestandard og livsstil, vi har i dag, vi sagtens kunne reducere vores klimagasudledninger fra. Lidt populistisk sagt, kan man sige, at Danmark bruger fire en halv klode i naturressourcer om året, og det er jo ikke bæredygtigt. Vi ønsker jo ikke, at resten af verden, når vi taler om den her massive vækst, kommer op på det forbrug, vi har lige nu, hvor en gennemsnitsdansker udleder 17 t CO2 om året. Tværtimod skal vi reducere, så vi kommer ned på de der 3-4 t, hvilket jo i sig selv bliver en kæmpe udfordring. Så hvis vi kun tror, vi kan vækste os ud af det og investere i teknologien, er det for naivt, og vi har ikke tid til det. Vi er også nødt til at omstille vores livsstil.

Kl. 19:41

Tredje næstformand (Karsten Hønge):

Martin Lidegaard.

Kl. 19:41

Martin Lidegaard (RV):

Jeg er helt med på, at vi skal kigge på vores adfærd og ikke mindst på vores forbrug. Men i forhold til det der med, om man går ind for vækst eller ej, er problemet bare, at den jo kommer. Og derfor er det for mig afgørende, at vi får skubbet de mange, mange private investeringer, der bliver lavet, i den rigtige retning og ikke er blege for at bruge den kæmpe innovationskraft, der er i den private sektor, til at lave de nye produkter, lave den nye udvikling, som kommer, og som skal komme for at hjælpe de fattige mennesker i verden. Der tror jeg bare, man bliver nødt til at erkende, at det betyder, at industrien og erhvervslivet bliver nødt til at kunne udvikle sig.

Kl. 19:41

Tredje næstformand (Karsten Hønge):

Ordføreren.

Kl. 19:41

Franciska Rosenkilde (ALT):

Ja, klart, og samtidig er vi jo også nødt til at forstå, at den form for økonomisk vækst og rigdom, vi har i verden i dag, er meget stor og på meget få hænder. Derfor er det også et spørgsmål om at omfordele ressourcerne i vores samfund og i det globale samfund. Der er lige kommet en ny rapport, som jeg er sikker på at ordføreren også har set, om, hvordan to tredjedele af al den formue, der bliver skabt nu, ryger til den ene procent af jordens befolkning, hvilket jo – i mangel af bedre ord – er dybt uretfærdigt og heller ikke særlig bæredygtigt. Så det handler jo ikke kun om, at der kommer en vækst, det handler også om, at vi fordeler ressourcerne mere fair. Der er Danmark jo en del af en meget rig del af verden, og derfor er vi nødt til at se på, hvordan vi omstiller den måde, vi lever på, så vi kan byde ind til det globale fællesskab.

Kl. 19:42

Tredje næstformand (Karsten Hønge):

Den næste korte bemærkning er til hr. Mikkel Bjørn, Nye Borgerlige.

Kl. 19:42

Mikkel Bjørn (NB):

Tak for det. Nu har ordførerens parti jo for nylig barslet med idéen om, at vi skal til at behandle ansøgninger i Indfødsretsudvalget på baggrund af anonyme ansøgninger. Det vil sige, at vi ikke må få indsigt i, hvem det reelt er, der søger. Nu har jeg været inde at kigge på nogle af de tidligere lovforslag om indfødsret og set, hvad det er for nogle personer, der er blevet tildelt indfødsret, og her er både voldtægtsforbrydere og folk, der har tvangsgiftet deres børn, og flere andre ting. Der også folk, der på sociale medier giver udtryk for positive holdninger til Erdogans regime og Hizb ut-Tahrir og meget andet.

Det, jeg er nysgerrig på at finde ud af, er, hvordan vi som indfødsretsudvalg skal få indsigt i, om de folk, der søger, reelt bør få statsborgerskab, hvis ikke vi har mulighed for at undersøge baggrunden hos de folk, der søger. Så det kunne jeg godt tænke mig at få at vide.

Kl. 19:43

Tredje næstformand (Karsten Hønge):

Ordføreren.

Kl. 19:43

Franciska Rosenkilde (ALT):

Tak for spørgsmålet. Jeg kan forstå på ordføreren, at det så i hvert fald ikke har virket efter hensigten indtil nu. Det, som er Alternativets sigte, er at få diskrimination og racisme ud af dansk lovgivning. Det betyder også ligesom i mange andre sammenhænge, når man behandler ansøgninger, at man anonymiserer dem for simpelt hen at forholde sig med så lidt bias som muligt i forhold til at være så retfærdig og nøgtern som muligt, så man ikke oplever diskrimination, i forhold til hvilke lande man kommer fra, hvilken etnicitet man har, men simpelt hen vurderer menneskene ud fra deres ansøgninger.

Kl. 19:44

Tredje næstformand (Karsten Hønge):

Hr. Mikkel Bjørn.

Kl. 19:44

Mikkel Bjørn (NB):

Det, jeg står og siger, er jo så, at det at vurdere folk ud fra deres ansøgning, ikke er nok til at forhindre folk, der ikke burde have haft statsborgerskab, i at få det. Så hvordan vil ordføreren sørge for, at vi kan forhindre eksempelvis folk, der er meget positive omkring det islamistiske regime eller andet, i at få statsborgerskab, hvis ikke vi har mulighed for at undersøge baggrunden hos de personer, der søger?

Kl. 19:44

Tredje næstformand (Karsten Hønge):

Ordføreren.

Kl. 19:44

Franciska Rosenkilde (ALT):

De muligheder, som vi har, bliver vi ved med at have. Det, som vi arbejder for, er, at vi ikke diskriminerer ansøgerne efter deres etnicitet og oprindelsesland. Det er derfor, vi ønsker at anonymisere ansøgerne.

Kl. 19:45

Tredje næstformand (Karsten Hønge):

Den næste korte bemærkning er til hr. Nick Zimmermann, Dansk Folkeparti.

Kl. 19:45

Nick Zimmermann (DF):

Tak for det. Det er jo sådan, at rigtig mange ældre medborgere er småtspisende og egentlig nyder at få en kartoffel med en frikadelle eller en karbonade til. Derfor kunne jeg egentlig godt tænke mig at spørge ind til det her med, at I gerne vil lave noget mere plantebaseret mad til eksempelvis vores ældre medborgere. Vil I gå så langt, at I rent faktisk vil tvinge dem, der er småtspisende og måske nyder deres kødretter, til i stedet at gå over på plantebaseret mad?

Kl. 19:45

Tredje næstformand (Karsten Hønge):

Ordføreren.

Kl. 19:45

Franciska Rosenkilde (ALT):

I min tid som kulturborgmester i Københavns Kommune stod jeg i spidsen for en mad- og måltidsstrategi for hele Københavns Kommune, og der var det sådan, at vi satte nogle reduktionsmål for CO2-udledninger, men selvfølgelig også sådan, at både krav til smag og ernæring og andre krav skulle være opfyldt i de offentlige måltider, især for de mennesker, som er afhængige af offentlige måltider 24 timer i døgnet. De fleste af os spiser jo et til to måltider i offentligt regi, men de mennesker, som kun bliver bespist ved offentlige måltider, skal selvfølgelig have nogle andre muligheder, især hvis der er særlige forhold. Nu talte ordføreren om at være småtspisende, og det kan være alt muligt andet.

Det, forslaget egentlig går ud på, er, at man i udgangspunktet laver plantebaseret mad, og så kan man tilkøbe det animalske, der nu kan være behov for, eller vælge det til. Det går simpelt hen ud på, at man vender tallerkenen om. Der er ingen, der ønsker at tvinge nogen til noget.

Kl. 19:46

Tredje næstformand (Karsten Hønge):

Hr. Nick Zimmermann.

Kl. 19:46

Nick Zimmermann (DF):

På tværs af partiskel tror jeg vi må være enige om, at der er massive problemer med muslimske udlændinge, der begår rigtig alvorlig kriminalitet her i Danmark. Jeg kunne godt tænke mig at prøve at spørge ind til Alternativets bud på, hvordan man vil løse udfordringerne med især muslimske indvandrere, der altså begår de her forfærdelige former for kriminalitet her i Danmark. Hvis det ikke er højere straffe, hvis det ikke er udvisninger, og hvis det ikke er at være mere tilbageholdende med at uddele statsborgerskaber, hvad er det så for nogle alternativer, som vi kan se Alternativet spille ind med?

Kl. 19:47

Tredje næstformand (Karsten Hønge):

Ordføreren.

Kl. 19:47

Franciska Rosenkilde (ALT):

I Alternativet synes vi, at et mangfoldigt samfund er et stærkt samfund. Vi synes, det er en gave til det danske samfund, at vi i langt højere grad er et multikulturelt samfund. Hele integrationen går rigtig godt i Danmark. De udfordringer, der er socialt og med kriminalitet, skal løses ud fra hensynet til sociale problemstillinger og kriminalitetsproblemstillinger, og de skal ikke er baseres på diskrimination.

Kl. 19:47

Tredje næstformand (Karsten Hønge):

Næste korte bemærkning er til fru Sara Emil Baaring, Socialdemokratiet.

Kl. 19:47

Sara Emil Baaring (S):

Tak for ordet, og tak til ordføreren for en fin debuttale. Noget af det, som jeg synes ordførerens parti især er rigtig gode til, er at bryde lidt med kassetænkningen og komme med alternative forslag – forslag, der på en sund måde kan rykke ved vores nogle gange lidt klassiske tænkning og måde at gøre tingene på. Derfor er jeg oprigtig nysgerrig på, hvad ordførerens parti mener om regeringens forslag om at se på jobcentrene og om at sætte den enkelte ledige i centrum og give friheden tilbage til de enkelte mennesker – vel at mærke til dem, som kan selv.

Kl. 19:48

Tredje næstformand (Karsten Hønge):

Ordføreren.

Kl. 19:48

Franciska Rosenkilde (ALT):

Mange tak for det spørgsmål. Jeg ved godt, at jeg måske bruger det meste af min tid på at kritisere regeringsgrundlaget, men jeg må indrømme, at noget af det, som jeg faktisk er meget positiv over for, er hele den frisættelsesdagsorden, der er i regeringsgrundlaget. Det er jo fuldstændig Alternativets politik at ville lukke jobcentrene, som vi kender dem i dag, og i langt højere grad lave en beskæftigelsesindsats, som er bygget på tillid, som er bygget på rent faktisk at give den vejledning, som borgeren har brug for, og den værdighed, der er ved i langt højere grad at have bestemmelse over sit eget liv. Så det vil vi meget, meget gerne samarbejde om, og jeg vil sige, at jeg i det hele taget glæder mig til at være med til at frisætte velfærden – kigge på folkeskolen, jobcentrene og ældreplejen. Det peger lige ned i Alternativets politik.

Kl. 19:49

Tredje næstformand (Karsten Hønge):

Fru Sara Emil Baaring.

Kl. 19:49

Sara Emil Baaring (S):

Tak for det, og tak for rosen. Det var rart at høre. En del af regeringens forslag om en reform af beskæftigelsesindsatsen omhandler især sygedagpengeområdet. Vil Alternativet være med til at sikre, at vi får sat en stopper for, at eksempelvis meget syge cancerpatienter bliver sendt i arbejdsprøvning?

Kl. 19:49

Tredje næstformand (Karsten Hønge):

Ordføreren.

Kl. 19:49

Franciska Rosenkilde (ALT):

Ja, det vil vi rigtig, rigtig gerne. Det er jo nogle af de problemer, der har været med den her beskæftigelsesindsats. Ud over at det er verdens dyreste og at den ikke fungerer, så er et af problemerne jo hele økonomien for kommunerne i at fastholde borgere, som enten er alt for syge eller på alle mulige andre måder udsatte i forhold til at passe ind i de her kasser, som det økonomisk har kunnet betale sig for kommunen at have, men som har drevet mennesker fuldstændig ud over kanten. Vi vil meget, meget gerne være med til at styrke indsatsen og hjælpe folk i arbejde, men vi vil i den grad også passe på de borgere, der ikke kan arbejde, og i langt højere grad beskytte dem.

Kl. 19:50

Tredje næstformand (Karsten Hønge):

Den næste korte bemærkning er til fru Camilla Fabricius, Socialdemokratiet.

Kl. 19:50

Camilla Fabricius (S):

Tak for det. Det kan være svært for formanden at huske alle efternavnene. Tak for en rigtig interessant ordførertale. Noget af det, som jeg har hæftet mig ved, var også den debat, som ordføreren havde med ordføreren for Moderaterne, om ensomhed, hvor der var en diskussion om det her med, hvorvidt ensomhed er gennemgående for, hvad det er for en trivsel, man har, og hvor alvorligt det egentlig er for den sundhed, og der var en diskussion om, om det er KRAM-faktorerne, eller om det er ensomhed. Jeg blev lidt nysgerrig på, hvor det er, ordføreren i virkeligheden ser de helt store trivsels- og sundhedsudfordringer, vi har.

Kl. 19:51

Tredje næstformand (Karsten Hønge):

Ordføreren.

Kl. 19:51

Franciska Rosenkilde (ALT):

De er jo komplekse, som ordføreren også selv er inde på her. Der er nogle, der rent faktisk forholder sig til livsstil, som vi har været lidt inde på, i forhold til sundhedsfremme og forebyggende sundhed, men så er der også hele trivselsområdet, som vi i Alternativet er meget optaget af. Vi har generationer af børn og unge, der mistrives i uset grad, hvor ensomhed jo spiller ind. Men det er også, fordi man igennem en årrække har lavet et institutionsliv og et uddannelsesliv, hvor man har sparet på dels normeringer og voksenkontakt, dels på forebyggelse på alle mulige måder. Det drejer sig om skolepsykologer, trivsel i forhold til at have tid til det enkelte barn, fleksibilitet i uddannelsen og vejledning, i forhold til hvis man føler sig fortabt i både barndommen og ungdommen. Og hver gang vi sparer på forebyggelsen, kan vi en til en se sygdom, og derfor er det vigtigt for os, at vi i langt højere grad investerer i forebyggelse frem for kun at tænke psykiatriplan.

Kl. 19:52

Tredje næstformand (Karsten Hønge):

Fru Camilla Fabricius.

Kl. 19:52

Camilla Fabricius (S):

Når man kigger på 10-årsplanen for psykiatrien, rækker den jo i ambitionen ud over kun behandlingspsykiatrien. Med det her regeringsgrundlag har det været helt åbenlyst tydeligt, at man har ønsket at ville gøre op med ensomhed, gøre op med mistrivsel, sikre frisættelse af medarbejdere og bringe værdighed tilbage. Og når ordføreren er så præcis i alle de ambitioner, som Alternativet har, tænker jeg jo, at her kan det ene bidrag efter det andet virkelig komme ind, så  vi kan gå i gang med at samarbejde. Der er i virkeligheden ikke noget af det, jeg hører ordføreren sige, som vi ikke kan samarbejde om. Derfor vil jeg gerne høre igen: Bliver det her en lang række, hvor Alternativet og regeringen i den grad kan flytte unge menneskers sundhed og trivsel?

Kl. 19:53

Tredje næstformand (Karsten Hønge):

Ordføreren.

Kl. 19:53

Franciska Rosenkilde (ALT):

Det håber jeg. Det er i hvert fald vores intention. Det er vigtigt for Alternativet, når vi taler trivsel, at vi ser det helt fra minimumsnormeringer og op igennem et uddannelsessystem, at vi forstår, at tingene hænger sammen, og at vi bliver bedre til at se krisernes sammenhæng frem for isoleret at kigge ét sted. Og det er vigtigt for os, at vi både har en ambitiøs psykiatriplan, men også, at vi tager hele mistrivselsdagsordenen som noget, vi er nødt til at gribe, før det bliver tung psykiatri.

Kl. 19:53

Tredje næstformand (Karsten Hønge):

Den næste korte bemærkning er til hr. Frederik Vad, Socialdemokratiet.

Kl. 19:53

Frederik Vad (S):

Tak for det. Og tillykke til ordføreren med debuten. Jeg kunne godt tænke mig at spørge, hvad Alternativet synes er det allerstørste problem i uddannelsessystemet i dag, det absolut største problem.

Kl. 19:54

Tredje næstformand (Karsten Hønge):

Ordføreren.

Kl. 19:54

Franciska Rosenkilde (ALT):

Det er et godt spørgsmål, men måske lidt svært at svare sådan helt entydigt på. Egentlig er det jo produktet af fremdriftsreformer og konkurrencesamfund, der har gjort, at man har indskrænket fleksibiliteten i uddannelsessystemet, så man mere og mere kun kan lykkes, hvis man er én slags ung. Vi er jo forskellige mennesker, og vi uddanner os forskelligt, også på forskellige steder i livet, og vi har brug for et uddannelsessystem, der er langt mere fleksibelt. I så rigt et land som Danmark bør man ikke reducere og skære i uddannelser, men bør investere i dem.

Kl. 19:54

Tredje næstformand (Karsten Hønge):

Hr. Frederik Vad ønsker ikke en anden omgang. Den næste korte bemærkning er til fru Monika Rubin, Moderaterne.

Kl. 19:55

Monika Rubin (M):

Mange tak. Det må gerne gøre ondt, hvis man skal gøre noget godt for klimaet. Det tænker jeg måske godt kunne være noget, Alternativet kunne have fundet på at sige på et eller andet tidspunkt. Det kan godt være, at jeg har misforstået det, men det er den udlægning, jeg nogle gange oplever, når jeg hører Alternativet tale.

Derfor vil jeg gerne spørge ind til det her med at sætte store bededag til folkeafstemning. Hvis nu man skal begynde at sætte alt muligt, som borgerne er utilfredse med, til folkeafstemning, hvor stopper det så? Så jeg vil gerne høre fru Franciska Rosenkilde: Hvor går grænsen? Og for resten vil jeg sige tillykke med debuten; det nåede jeg ikke at sige.

Kl. 19:55

Tredje næstformand (Karsten Hønge):

Ordføreren.

Kl. 19:55

Franciska Rosenkilde (ALT):

Tak for det. Jeg mener bestemt ikke, det skal gøre ondt, hvis man gerne vil redde klimaet, tværtimod. Jeg har aldrig forstået den her tankegang om, at man er frelst eller ønsker, at det skal gøre ondt, eller at vi alle sammen skal gå rundt i sivsko, før man går rigtig op i klimaet. Altså, det bedste, vi kan gøre, er vel at redde vores klima frem for det modsatte. Så jeg er ikke enig i den antagelse, men lad nu det ligge.

Det at udskrive folkeafstemninger er jo ikke noget, der sker, og det er heller ikke noget, der kommer til at ske. Det er ikke en ny glidebane. Det her handler jo simpelt hen om, at det er så stor en indgriben i danskernes hverdag, i deres arbejdsliv og i de tillæg, i den fritid og alt muligt andet, som de har tilkæmpet sig, og som man nu bare vil afskaffe, selv om man sagtens kunne finansiere det på en anden måde. Det synes vi kan ende med at betyde, at vi er nødt til spørge danskerne, om de er med på den.

Kl. 19:56

Tredje næstformand (Karsten Hønge):

Fru Monika Rubin.

Kl. 19:56

Monika Rubin (M):

Mange tak. Jamen så tror jeg, at jeg vil prøve at gentage mit spørgsmål. Fru Franciska Rosenkilde siger, at det er så stort, at det er en indgriben i hverdagen. Kunne fru Franciska Rosenkilde forestille sig, at man også kunne komme til at tage nogle beslutninger i forhold til klimaet, som befolkningen umiddelbart ikke ville gå ind for, men som man vurderer politisk er en rigtig god idé at gøre? Så igen vil jeg spørge: Hvor går grænsen for, hvornår man sætter noget til folkeafstemning, som er politiske prioriteringer?

Kl. 19:57

Tredje næstformand (Karsten Hønge):

Ordføreren.

Kl. 19:57

Franciska Rosenkilde (ALT):

Tak. Jeg er sikker på, at hvis man stemmer på Alternativet til folketingsvalget, ved man godt, at vi vil gå langt for klimaet, og at vi vil omstille på mange måder, der vil betyde en stor indgriben i danskernes hverdag, men det har man fået at vide, inden man går til valg. Det her er jo kommet lige efter et valg, så danskerne har ikke haft mulighed for at tage stilling til det her.

Så vil jeg sige, at det går fuldstændig imod Alternativets politik at sige, at vi skal arbejde mere, når det er, at vi mener, at man skal arbejde mindre.

Kl. 19:57

Tredje næstformand (Karsten Hønge):

Næste korte bemærkning er til fru Betina Kastbjerg, Danmarksdemokraterne.

Kl. 19:57

Betina Kastbjerg (DD):

Tak for det. Jeg vil gerne lige vende tilbage til den udtalelse, som ordføreren kom med på folkemødet på Bornholm, i forhold til at ordføreren synes, at vi skal starte med en omlægning i de offentlige køkkener. Der vil jeg bare høre, om det kan være rigtigt, at vi ikke kan tilbyde de ældre mennesker på vores plejehjem en frikadelle eller en bøf, sådan som de har været vant til i deres hjem, inden de har været nødt til at flytte på plejehjem. Vil der være nogle alternativer til dem, der ønsker at spise noget andet end tang, eller skal vi fratage vores ældre et frit valg?

Kl. 19:58

Tredje næstformand (Karsten Hønge):

Ordføreren.

Kl. 19:58

Franciska Rosenkilde (ALT):

Det skal selvfølgelig være muligt som ældre menneske på et plejehjem at få en frikadelle. Der er ikke nogen i Alternativet, der nogen sinde har sagt, at alle skal leve hundrede procent plantebaseret fra nu af, men vi skal spise mindre kød. I Danmark spiser vi rigtig, rigtig meget kød, og det er en kæmpe klimabelastning, men det er også et stort folkesundhedsproblem. Danske børn får ikke nok frugt og grønt i forhold til de officielle kostråd; til gengæld får de alt for meget kød. Og derfor vil det også være med et folkesundhedsperspektiv, at vi gennem de offentlige måltider opfordrer og opmuntrer og inspirerer til at leve grønnere.

Det er klart, at ældre mennesker, der bor på plejehjem, selvfølgelig skal have valgmuligheden til også at kunne spise kød, men derfor kan man jo godt inspirere dem og give dem nogle muligheder for faktisk at leve grønnere.

Kl. 19:59

Tredje næstformand (Karsten Hønge):

Fru Betina Kastbjerg.

Kl. 19:59

Betina Kastbjerg (DD):

Den tidligere fødevareminister, Dan Jørgensen, stod på et tidspunkt bag en afstemning, der viste, at vores nationalret var stegt flæsk. Det tolker jeg, som at vi i Danmark er et kødspisende folk. Viser det ikke bare, at Alternativets drømme om, at fremtidens plejehjemsbeboere er tangspisende, blot er en drøm?

Kl. 19:59

Tredje næstformand (Karsten Hønge):

Ordføreren.

Kl. 19:59

Franciska Rosenkilde (ALT):

Heldigvis er der flere og flere mennesker, især blandt de unge, der lever mere vegetarisk og spiser mere klimavenligt, og det gør de, fordi de er optaget af at have et stabilt klima i fremtiden. Og det gør mig meget, meget fortrøstningsfuld, at vi har så ansvarlig og reflekteret en ungdom, der rent faktisk går op i det her. Så jeg er også sikker på, at plejehjemsbeboerne i fremtiden vil se anderledes ud, end de gør i dag, og også vil have andre madvaner.

Men lad mig med det samme sige, at det her jo også i høj grad er rettet mod børnene og skolerne og mod det at være med til at uddanne næste generationer til at spise mere klimavenligt og sundhedsfremmende.

Kl. 20:00

Tredje næstformand (Karsten Hønge):

Den næste korte bemærkning er til fru Sólbjørg Jakobsen, Liberal Alliance.

Kl. 20:00

Sólbjørg Jakobsen (LA):

Tak for det, og tillykke til ordføreren med debuten. Ordføreren er så garvet i politik i forhold til resten af os, at vi glemmer det lidt – det huskede jeg først, da ordføreren nævnte, at det var første gang. Ordføreren nævner, ligesom vi har hørt fra den yderste højrefløj og nu også fra regeringen, som går på tværs hen over midten, at jobcentrene, som vi kender dem, skal lukke. Det kan være, at jeg er inspireret af min formand til at snakke om polarisering, men jeg vil gerne appellere til, at vi forsøger at huske, at der ikke er nogen her i lokalet, som ønsker at sende cancerpatienter ud i en arbejdsprøvning. Der er ingen polarisering, der er nødvendig, når det kommer til at give en værdig behandling til folk, og det er ikke nødvendigt at gøre ordet jobcenter til den store skurk. Der sidder kyndige folk derude, som har dedikeret deres liv til at hjælpe andre mennesker. Og jeg vil ønske, at vi helt fra højrefløjen til venstrefløjen begynder at sige, at vi vil ændre beskæftigelsesindsatsen og ikke bare lukke jobcentrene, og der håber jeg, at jeg nu kan henvende mig til venstrefløjen helt derude og sige: Kan vi blive enige om det?

Kl. 20:01

Tredje næstformand (Karsten Hønge):

Ordføreren.

Kl. 20:01

Franciska Rosenkilde (ALT):

Mange tak for både kommentaren og spørgsmålet. Jeg er fuldstændig enig, og det, som jeg også prøver at sige her fra talerstolen fra Alternativets side, er, at det er systemerne, der er noget i vejen med. Der sidder masser af voldsomt kompetente sagsbehandlere derude, der hver dag gør deres job efter allerbedste formåen i forhold til de systemer, vi politisk har besluttet, og derfor skal vi også politisk lave nogle nye systemer, der i langt højere grad fungerer, så mennesker bliver behandlet med mere tillid og mere værdighed, fordi systemerne tillader det. Derfor ser jeg også frem til hele regeringens frisættelse af velfærdsindsatsen, for det giver også mulighed for at give magten tilbage til fagligheden; at vi stoler på, at de mennesker, der sidder ude i jobcentrene, som så kommer til at være noget andet end jobcentre, og de lærere, der er i folkeskolerne, og de pædagoger, der er i børnehaverne, får tillid herindefra, i forhold til at vi selvfølgelig mener, at de kan gøre deres job, nemlig det, som de er uddannet til, frem for alt den detailstyring, der er sket herindefra.

Kl. 20:02

Tredje næstformand (Karsten Hønge):

Fru Sólbjørg Jakobsen.

Kl. 20:02

Sólbjørg Jakobsen (LA):

Lige præcis, og det er det samme, jeg hører, uanset hvilken partifarve den politiker, der tager ordet, har. Det, der bekymrer mig, når regeringen kommer med forslaget om at nedlægge jobcentrene, og også når andre partier er enige, er, at hvis man kigger tilbage på sidste gang, man ville reformere området, var det præcis de samme toner: Nu skulle der mere fleksibilitet til. Og jeg sad derude i mange år, og jeg implementerede lovgivningen. Det er altså så svært for os herinde, og derfor er det en appel, ikke kun til ordføreren og ordførerens parti, men til alle partier: Lad os prøve at gøre et bedre forsøg end sidst.

Kl. 20:03

Tredje næstformand (Karsten Hønge):

Ordføreren.

Kl. 20:03

Franciska Rosenkilde (ALT):

Tak. Jeg deler fuldt ud ordførerens bekymring, og det er også derfor, at vi ikke bare klapper i vores små hænder, når vi ser det. For vi er jo også bange for, om det her er privatisering eller besparelser, eller om det bare er nye institutioner, der skal sidde med de samme regler. Så jeg deler bekymringen, og jeg deler også ambitionen om, at vi den her gang gør det ordentligt, både for medarbejderne og for borgerne.

Kl. 20:03

Tredje næstformand (Karsten Hønge):

Næste korte bemærkning er til hr. Anders Kronborg, Socialdemokratiet.

Kl. 20:03

Anders Kronborg (S):

Tusind tak, og tak til ordføreren. Jeg tegnede mig ind under debatten, for jeg synes faktisk, der var ved at opstå en meget principiel debat og også en debat, hvor jeg sådan personligt synes, jeg blev ramt både på egne og mine kollegaers vegne. Det var forbindelse med hr. Mikkel Bjørn fra Nye Borgerliges spørgsmål, i forhold til at Alternativet ønsker en anonymisering i indfødsretssager. Det er jo utrolig fornemt at få et dansk pas. Det er faktisk noget af det, vi her i salen skal tage stilling til i henhold til grundlovens § 44.

Jeg vil bare spørge ordføreren om noget her. Jeg kan forstå, at det nærmest er for at beskytte de her borgere mod racisme osv., at man ønsker den her anonymitet. Jeg anser altså mine kollegaer her i Tinget for at være både hårdtarbejdende og retskafne mennesker. Mener ordføreren virkelig, at vi i dette hus har en udbredt racisme, så man er nødt til at tage det drastiske skridt at anonymisere sager, der faktisk skal behandles i henhold til en grundlovsparagraf?

Kl. 20:04

Tredje næstformand (Karsten Hønge):

Ordføreren.

Kl. 20:04

Franciska Rosenkilde (ALT):

Jeg forholder mig faktisk til rigtig meget af den forskning, der ligger på området, der viser, at ikkeanonymiserede ansøgninger faktisk bliver behandlet ud fra de forskellige bias, vi har, og det er ikke nødvendigvis, fordi man gør det bevidst. Men det er bare sådan, at mennesker tit bliver uretfærdigt behandlet på baggrund af deres etnicitet. Vi ved det i forhold til at søge job i Danmark. Og når man søger uddannelse, praktikplads og alt muligt andet, bliver man tit udsat for diskrimination. Så det, som spørgeren kalder et meget stort indgreb, vil jeg nærmere egentlig bare sige er et redskab til, at vi herinde endnu bedre kan træffe beslutninger, som er fuldstændig baseret på ansøgninger og ikke på eventuelle bias eller meninger om forskellige etniciteter. Jeg må jo også bare sige, at spørgeren fra Nye Borgerlige selv har været ude at sige, at han ville diskriminere i forhold til etnicitet.

Kl. 20:06

Tredje næstformand (Karsten Hønge):

Hr. Anders Kronborg.

Kl. 20:06

Anders Kronborg (S):

Nu er det jo sådan, at vi, når vi får det privilegium at være folketingspolitikere i Danmark, så skal skrive under på at overholde grundloven, inden vi går ind i dette lokale. Så mener ordføreren som punkt 1 virkelig, at det, ordføreren foreslår, overholder grundloven? Som punkt 2 vil jeg sige, at anonymitet i forhold til etnicitet og andre ting jo har meget vidtgående følger. Vil det sige, at Indfødsretsudvalget f.eks. i dispensationssager ikke længere ifølge ordføreren må se fødested og oprindelsesland eller må komme ned i bilagene, hvor der også er personfølsomme oplysninger? Vi sidder jo rent faktisk og er nede i ret mange ting, som også er meget, meget omfattende. Så det er bare mit ganske simple spørgsmål til ordføreren.

Kl. 20:06

Tredje næstformand (Karsten Hønge):

Ordføreren.

Kl. 20:06

Franciska Rosenkilde (ALT):

Jeg mener klart, at det overholder grundloven, og jeg mener, at det er et redskab til at behandle ansøgningerne mere objektivt og fair.

Kl. 20:07

Tredje næstformand (Karsten Hønge):

Sidste korte bemærkning i den her runde går til hr. Per Larsen, Det Konservative Folkeparti.

Kl. 20:07

Per Larsen (KF):

Tak for det, og tak til fru Franciska Rosenkilde for talen og tillykke med debuten. Det gik jo rigtig fint, og det var også som forventet, for jeg kender jo ordføreren som både engageret og velforberedt. Så tak for det. Jeg ved jo, at man i Alternativet har meget kig på den animalske landbrugsproduktion, og jeg får jo i den forbindelse lyst til at spørge ordføreren, om man ikke forestiller sig, at alt det grisekød og kyllingekød og de mælkeprodukter, vi hvert år f.eks. eksporterer til Kina, bare vil blive købt af kineserne i nogle andre lande end Danmark, hvis det er sådan, at vi udfaser vores landbrugsproduktion.

Kl. 20:07

Tredje næstformand (Karsten Hønge):

Ordføreren.

Kl. 20:07

Franciska Rosenkilde (ALT):

Tak til ordføreren for de anerkendende ord. Jamen hvis man kigger på nogle af de svinefabrikker, Kina selv er i gang med at bygge nu, tror jeg, at jeg ville være mere bekymret for det, hvis jeg var dansk svinebonde, end jeg ville være for danske klimaambitioner. Det, der er meget vigtigt i den her sammenhæng, er, at vi som politikere skal hjælpe det danske landbrug med at omstille sig. Vi skal vise ambitionerne og vejen for erhvervet. Og der er det langt mere bæredygtigt, både økonomisk, men især for klima, miljø og dyrevelfærd, at vi omstiller fra den massive animalske produktion, vi har i Danmark, hvor vi producerer 30 millioner svin om året. Hvor er de henne? Det kan jo bekymre en at tænke på, hvor de er henne, for vi ser dem jo ikke. Altså at vi i stedet for hjælper erhvervet med at omstille sig til at producere rigtig gode, grønne fødevarer, som også kan eksporteres, som der også er eksportkroner i, og som der også er teknologi i. Vi ser i Alternativet, at det danske landbrug har et kæmpe potentiale for at omstille sig bæredygtigt.

Kl. 20:08

Tredje næstformand (Karsten Hønge):

Hr. Per Larsen.

Kl. 20:09

Per Larsen (KF):

Altså, en af grundene til, jeg spørger, er jo, at hvis det er sådan, at man i Kina begynder at købe varerne nogle andre steder, så vil det jo typisk være fra nogle lande, hvor effektiviteten ikke er så høj, og derfor vil klimabelastningen pr. produceret enhed så også være højere. For vi skal huske på, at effektiviteten hos de danske landmænd er helt i top. Der er ingen steder, man faktisk kan producere 1 l mælk med mindre klimaaftryk end i Danmark, fordi effektiviteten simpelt hen er så høj. Så jeg frygter jo, hvis det er sådan, at man udfaser de danske produkter, at man rent faktisk får en højere klimabelastning og et større klimamæssigt fodaftryk end det, vi ser i dag.

Kl. 20:09

Tredje næstformand (Karsten Hønge):

Ordføreren.

Kl. 20:09

Franciska Rosenkilde (ALT):

Jamen der er flere ud over mig selv, der vil udfordre den her myte om, at danske animalske fødevarer skulle være mere klimaoptimale end andre steder. Jeg synes i den her sammenhæng, at det er vigtigt at sige, at det danske landbrug kan gå forrest for at vise resten af verden, hvordan man faktisk kan have en bæredygtig fødevareproduktion i fremtiden. Og så skal vi spise mindre kød, for det er jo ikke kun i forhold til den enkelte enhed, der bliver produceret i Danmark. Det er jo også foder fra Sydamerika, hvor man fælder regnskov for at kunne dyrke foder og have kvæg gående. Så den her fødevareproduktion er jo global. Og de andre lande er jo også med på aftalen om halvanden grad, så det her er jo en udvikling, der sker i hele Europa og i hele verden, og der skal Danmark gå forrest.

Kl. 20:10

Tredje næstformand (Karsten Hønge):

Tak til fru Franciska Rosenkilde fra Alternativet. Næste ordfører er fru Pernille Vermund, Nye Borgerlige.

Kl. 20:10

(Ordfører)

Pernille Vermund (NB):

Vi lever i landet med verdens højeste skattetryk, og ser man ud af vinduet for tiden, så er det næppe det danske vejr, der løfter humøret for danskerne. På den baggrund kan det undre, at selv borgerlige partier aktivt kæmper for at få skatten op, så temperaturen kan komme ned. Vi lever på mange måder i besynderlige tider, men trods det høje skattetryk, det triste klima og udsigten til, at nominelt borgerlige partier vil beskatte den luft, der får alt grønt til at gro, så lever vi danskere i verdens bedste land. Vi lever med frihed, med velstand og en unik tillidsbaseret kultur, som vi har fået i arv. Se ud i verden, hvis du er i tvivl. Vi er priviligerede i Danmark.

Men vores værdier er ikke bare dumpet ned fra himlen. Danskere før os har kæmpet for, at vi kan leve gode liv i dag, og vi skylder hinanden, vores børn og de, der skal komme efter, at værne om den arv. Det er derfor, at vi for godt 7 år siden stiftede Nye Borgerlige. Kommentatorerne spåede os ikke mange chancer. Vi vidste, at vi havde alle odds imod os, men vi følte os forpligtet til at handle. Vi så, hvordan den daværende Venstreregering med hr. Lars Løkke Rasmussen i spidsen og DF som det største parti i blå blok sad på hænderne, da migranterne strømmede ind over vores grænser og op ad vores motorveje. Et svigt, der vil forandre Danmark, vores tillidsbaserede kultur, vores frihed og vores velstand for evigt.

Vi så, hvordan den offentlige sektor sandede til i regler og bureaukrati som en konsekvens af årtiers forfejlet centralisering. Strukturreformen, sundhedsreformen, politireformen og domstolsreformen har ført til svækkede lokalsamfund med færre lokale arbejdspladser, øget kommunal udligning, flere offentligt ansatte og ikke mindst højere offentlige udgifter. Vi så, hvordan den grønne omstilling fokuserede ensidigt, ja, nærmeste ideologisk, på vindmølleindustrien, og hvordan teknologiforskrækkelse og et reaktionært syn på atomkraft stadig den dag i dag udelukker en af nutidens reneste, sikreste og mest stabile energikilder. Og vi så, hvordan syge og nedslidte blev pisket og plaget rundt i systemet af jobcentre, der årligt belaster økonomien med milliarder af spildte danske skattekroner. Derfor stiftede vi Nye Borgerlige og siden 2019 har vi taget kampen op her i Folketinget. Og hvor står Danmark så i dag?

Da vi stiftede partiet i 2015, tabte mange underkæben, når vi talte for et nyt asylsystem, der kan stoppe tilstrømningen af spontane asylansøgere. Som borgerligt parti stod vi også ret alene i kampen for decentralisering. Det var uhyre kontroversielt at tale om atomkraft, og det var vist de færreste af jobcentrenes ofre, der dengang troede på, at man som borgerlig vitterligt ønskede at stoppe de lidelser, jobcentrene påførte de syge, de udsatte og de nedslidte. Siden er vi gudskelov på alle områder kommet langt, og vi skal videre.

Vi i Nye borgerlige får aldrig 90 mandater, men med en stærk stemme i debatten, vedholdenhed, ærlighed og flid, så tror jeg på, at vi kan være med til at flytte dansk politik, at vi kan gøre en positiv forskel for kommende generationer af danskere. Jeg er som udgangspunkt et optimistisk og konstruktivt menneske. Troen kan flytte bjerge. Men som borgerlig kan det være svært at bevare troen i disse tider.

Den nye regering bestående af Socialdemokratiet og Venstre og Moderaterne varsler bestemt ikke positive tider for vores dejlige land. Vælgerbedrag og løftebrud gør det svært at bevare troen på demokratiet. Hr. Jakob Ellemann-Jensen gjorde fru Mette Frederiksen til statsminister, og med Venstres mandater blev advokatvurderingen af statsministerens ansvar i minkskandalen begravet. Hr. Jakob Ellemann-Jensen havde før valget og gennem hele valgkampen gjort det klart, at det var ultimativt for Venstre aldrig at gøre fru Mette Frederiksen til statsminister. Men magt for magtens skyld blev endnu en gang resultatet. Og nu, hvor man har indtaget ministerkontorerne og de dertil hørende privilegier, så vil man i Venstre gennemføre politik og indgå aftaler, som man var imod før valget. Jeg kan godt forstå, hvis Venstres ekstreme løftebrud har skadet danskernes tillid til politikerne mere, end den allerede var i forvejen.

Kl. 20:15

Mens danskernes retsfølelse er blevet udhulet af minkskandalens uskønne forløb og eftervirkningerne deraf, fortsætter den nye regering i sit regeringsgrundlag med udhulingen af vores danske værdier og dermed grundlaget for et borgerligt Danmark – et regeringsgrundlag, hvor teknokrati og globalisme har vundet over vores nationale selvbestemmelse og det danske værdifællesskab. Og konsekvensen vil være endnu mere af det, som vi har set i årtier; det vil være mere stat og mindre menneske.

Uden vores frihed, kultur og værdier har borgerligheden trange kår. Og man kan undre sig over, hvordan et nominelt liberalt og borgerligt parti som Venstre kan se sig selv i sådan en teknokratregering. Det er en regering, der fortsætter med at komplicere det i forvejen komplekse skattesystem ved at indføre en ny mellemskat, hvor dem, der i dag betaler mere mere, skal betale mindre mere, samt en ny toptopskat, så dem, der i dag betaler mere, skal betale mere mere. Det er en regering, der vil skrinlægge planerne om et asylcenter i Rwanda, hæve ulandsbistanden, give flere syrere lov til at blive i Danmark, åbne for nye kvoteflygtninge, indføre en CO2-afgift på dansk landbrug og fortsætte hyldesten af internationale konventioner og forpligtelser. Det er en regering, der sidst, men ikke mindst, vil afskaffe store bededag, som for mange af os danskere er forbundet med vigtige traditioner.

Alt det er vi i Nye Borgerlige imod. Og jeg er glad for, at en samlet opposition fra venstre til højre står fast og siger klart og tydeligt til regeringen, at den ikke skal føre revolverpolitik med store bededag som ammunition. Vi vil ikke finde os i, at regeringen lukker døren for Folketinget og kræver afskaffelsen af store bededag som entrébillet, hvis man vil deltage i forhandlingerne om forsvaret. Det er ikke godt for tilliden til vores folkestyre eller til gavn for vores forsvar og soldater, som i en historisk sikkerhedspolitisk krise har brug for bred opbakning i Folketinget og i befolkningen.

Jeg håber og håbede, at vi havde set toppen af magtfuldkommenheden med fru Mette Frederiksens første regering, men det ser desværre ud til, at den dårlige magtkultur fortsætter. Tænk, at flertalsregeringen allerede på så kort tid har udviklet sig til et flertalstyranni. Det minder mig om Bjarne Reuters »Zappa«: Hvis ikke man vil æde den skovsnegl, det er, at danskerne skal miste en helligdag, så må man ikke være med i hulen. Det hører ingen steder hjemme.

Selvfølgelig skal forsvarsbudgettet så hurtigt som muligt hæves til NATO-forpligtelsen på 2 pct. af vores bnp, hvilket har været Nye Borgerliges politik, siden partiet blev stiftet, men det skal ikke ske ved at tage vores kultur og vores traditioner som gidsel. Det er rent nonsens at bruge Putins forfærdelige angreb på Ukraine som grunden til at afskaffe store bededag, at tage en dyrebar og tiltrængt fridag fra danske lønmodtagere og udvande vores danske kulturarv. Vi har et offentligt budget på mere end 1.100 mia. kr., og der er masser af andre muligheder for at hente de blot 3 mia. kr., som en afskaffelse af store bededag bidrager med til det tiltrængte øgede forsvarsbudget.

Sammen med alle andre oppositionspartier har vi i Nye Borgerlige i dag fremlagt et forslag til en anden finansiering, så store bededag kan fredes. Regeringen bør kigge på det forslag og tage det alvorligt. Og jeg garanterer, at hvis regeringen ikke holder fingrene fra store bededag, så vil vi i Nye Borgerlige med grundlovens § 42 i hånden kræve en folkeafstemning om spørgsmålet. Hvis det kommer så vidt, håber jeg, de andre oppositionspartier i Folketinget vil støtte os, så Folketingets og folkets stemme kan blive hørt. Vi danskere er ikke bare velfærdsstatens skaffedyr; vi er et frit folk med fælles kultur, traditioner og værdier, og sådan skal det også være fremover. Vores danske kultur og værdier skal styrkes, ikke svækkes, for det er vores værdifællesskab – kulturen, traditionerne, tilliden imellem os – der skaber forudsætningen for den borgerlige solidaritet, de frivillige fællesskaber og vores stærke erhvervsliv.

Danmark har ikke brug for en teknokratregering, der afvikler vores frihed, kultur og værdier. Danmark har brug for en borgerlig kulturkamp. Danmark har brug for Nye Borgerlige. Tak for ordet.

Kl. 20:20

Tredje næstformand (Karsten Hønge):

Den første korte bemærkning er til hr. Christian Rabjerg Madsen, Socialdemokratiet.

Kl. 20:20

Christian Rabjerg Madsen (S):

Tak for det, og tak til fru Pernille Vermund for talen. Statsministeren udtalte i sin nytårstale, at det skal være slut med, at alvorligt syge sendes i aktivering. Er Nye Borgerlige enige? (Pernille Vermund (NB): Ja!).

Regeringen ønsker at reformere beskæftigelsesindsatsen, og i den forbindelse vil vi have meget mere fokus på værdighed og jo i virkeligheden nedlægge jobcentrene, sådan at vi får en indsats, hvor fokus bliver på jobs, og forhåbentlig også får større succes med at få ledige i job. Er det en forhandling og en indsats, som Nye Borgerlige ønsker at bidrage til og bidrage konstruktivt til i de forhandlinger, som bliver resultatet af de udmeldinger, som regeringen har haft?

Kl. 20:21

Tredje næstformand (Karsten Hønge):

Ordføreren.

Kl. 20:21

Pernille Vermund (NB):

Ja, det er det. Det har været Nye Borgerliges politik fra første dag, at jobcentrene skal nedlægges, fordi vi jo har set, hvordan de i dag pisker og plager syge og udsatte og nedslidte rundt i systemet, og hvordan vi som politikere eller tidligere Folketing har lavet love og regler, som gør det fuldstændig umuligt at gennemføre en beskæftigelsesindsats, som er værdig. Så svaret er ja.

Kl. 20:21

Tredje næstformand (Karsten Hønge):

Den næste korte bemærkning er til hr. Mohammad Rona.

Kl. 20:21

Mohammad Rona (M):

Tak for det, og tak for talen. Jeg blev glad, da jeg læste, at Nye Borgerlige gik ind for en udlændingepolitik til gavn for danskerne og for de udlændinge, der ønsker at bidrage til vores velstand og til vores velfærdssamfund. Jeg er sådan set hundrede procent enig i det, men så hørte jeg Nye Borgerliges indfødsretsordfører udtale, at vi har dårlige erfaringer med at give statsborgerskab til folk fra islamiske lande, og at medmindre hr. Mikkel Bjørn kunne få en større indsigt i folks holdninger, synspunkter og værdier, ville han have svært ved at give statsborgerskab. Er det Nye Borgerliges politik, og mener ordføreren, at det er i strid med grundloven?

Kl. 20:22

Tredje næstformand (Karsten Hønge):

Ordføreren.

Kl. 20:22

Pernille Vermund (NB):

Det er ikke i strid med grundloven at stemme efter personlig overbevisning. Det er faktisk i tråd med grundloven, og når vi tildeler statsborgerskaber, gør vi det ved lov, og det betyder, at hvert enkelt folketingsmedlem her i Folketinget stemmer efter personlig overbevisning. Hvad vedkommende tror og tænker, når de stemmer, er vedkommendes eget ansvar.

I forhold til Nye Borgerlige så vi gerne, at vi gav statsborgerskab på en måde, hvor vi kan have alle ansøgere inde til en samtale, så vi ikke gør det alene ud fra meritter og skemaer, men at vi sikrer os, at de mennesker, der sidder over for os, også vil det danske samfund, vil vores kultur og vores værdier og i hjertet er danske.

Kl. 20:23

Tredje næstformand (Karsten Hønge):

Hr. Mohammad Rona.

Kl. 20:23

Mohammad Rona (M):

Tak for det. Lad mig prøve at omformulere det en lille smule. Vil det så betyde, at Nye Borgerlige har i sinde at ændre § 70 i grundloven, der netop siger, at vi i Danmark ikke må berøves adgang til den fulde nydelse af borgerlige og politiske rettigheder ud fra trosbekendelse eller afstamning?

Kl. 20:23

Tredje næstformand (Karsten Hønge):

Ordføreren.

Kl. 20:23

Pernille Vermund (NB):

Nej, det vil vi ikke, men det indebærer ikke, at man har ret til at få et statsborgerskab, hvis man f.eks. ønsker at omstyrte det danske samfund eller har synspunkter i forhold til, hvordan vi skal leve sammen, som vil være i direkte konflikt med det, som vi tror på vil være godt for danskerne.

Kl. 20:24

Tredje næstformand (Karsten Hønge):

Næste korte bemærkning er fra hr. Alex Vanopslagh, Liberal Alliance.

Kl. 20:24

Alex Vanopslagh (LA):

Tak for det. Nu er det jo formentlig ordførerens sidste tale som partileder, så jeg vil egentlig bare sige tak for et fortrinligt samarbejde, og tillykke med alt det, der er gået godt for ordføreren med skabelsen af Nye Borgerlige. Jeg synes, det har været en fornøjelse at samarbejde med et borgerligt parti, som er ambitiøst og reformorienteret – og ikke for reformernes skyld, men med udgangspunkt i noget mere værdipræget. Det har været en stor fornøjelse og også en fornøjelse med den pragmatiske tilgang og den holdånd, som fru Pernille Vermund har bidraget til i det, man engang kaldte blå blok. Så det vil jeg blot sige tak for – det har været en fornøjelse. Og jeg behøver ikke at få ordet igen.

Kl. 20:24

Tredje næstformand (Karsten Hønge):

Er der nogen bemærkninger?

Kl. 20:24

Pernille Vermund (NB):

Tak for de pæne bemærkninger.

Kl. 20:24

Tredje næstformand (Karsten Hønge):

Næste korte bemærkning er fra hr. Pelle Dragsted, Enhedslisten.

Kl. 20:25

Pelle Dragsted (EL):

Jeg kunne godt tænke mig at spørge til Nye Borgerliges politik i forhold til mennesker, der er ramt af arbejdsløshed, for jeg synes stadig væk, der er nogle uklarheder der. Jeg har lige været inde at læse lidt i Nye Borgerliges plan, og jeg kan forstå, at i forhold til det, man kalder raske og rørige kontanthjælpsmodtagere – dem, der ikke er syge – vil man lave en trappemodel, så man ligesom skærer ned på kontanthjælpen, indtil den rammer 6.000 kr. før skat, tror jeg det er. Vi kigger ind i en tid, hvor vi kan se, at arbejdsløsheden kommer til at stige. De økonomiske vismænd siger, at der nok er 100.000 jobs, der vil forsvinde inden december i år, og efter det vil den fortsat stige – det er forventningen. Mit spørgsmål er så: Mener Nye Borgerlige så stadig væk i sådan en situation, hvor der altså ikke er arbejde til alle, at det er en god idé at skære i ydelserne til mennesker, som ufrivilligt er ramt af arbejdsløshed?

Kl. 20:25

Tredje næstformand (Karsten Hønge):

Ordføreren.

Kl. 20:25

Pernille Vermund (NB):

I Nye Borgerlige er vi rigtig glade for, at der er en meget stor del af danskerne, som har valgt at forsikre sig mod arbejdsløshed gennem a-kassesystemet. Det skulle gerne være sådan, også fremover, at tilslutningen bliver større, altså at der er flere, der tager ansvar for den del af livet, hvor man måtte stå uden arbejde.

Når det er sagt og vi så erkender, at der er nogen, som ikke vælger at være i en a-kasse, så siger vi, at hvis man bliver arbejdsløs og ender på kontanthjælp, kan man – i stedet for at vi har et beskæftigelsessystem, hvor man bliver pisket rundt i jobcentrene – få en ydelse, som man har i dag, men som bliver nedtrappet hver tredje måned, til den rammer det, som er Ydelseskommissionens minimumsniveau, altså det, de har anbefalet som minimumsniveau. Og det synes vi er rimeligt.

Jeg tror på, og vi tror på, at det er langt klogere at gøre det lettere at komme ind på arbejdsmarkedet og mere attraktivt at tage et arbejde ved f.eks. at lette skatten i bunden – at sikre, at der ikke bliver betalt skat af de første 90.000 kr., man tjener. Og tilsvarende tror jeg også, at det tilskynder flere til at forsikre sig mod arbejdsløshed og tage ansvar for den del af ens arbejdsliv, hvis man ikke har et system, der pisker folk rundt i jobcentrene.

Kl. 20:27

Tredje næstformand (Karsten Hønge):

Hr. Pelle Dragsted.

Kl. 20:27

Pelle Dragsted (EL):

Mange tak. Den sidste del er vi, som ordføreren ved, jo helt enige om, nemlig at den behandling, der er af syge og i det hele taget af arbejdsløse i jobcentrene, er dybt kritisabel. Men sagen er jo bare den, at vi har perioder, hvor der ikke er arbejde til alle. Vi havde en finanskrise, hvor vi så det samme, og den kan jo vare 5 år, 6 år, det gjorde den i hvert fald sidst, og der havde vi en overledighed, og det vil sige, at der var folk sådan set røget ud af dagpengesystemet efter de 2 år og ud på kontanthjælp, og så ender man jo, uanset om man er forsikret, på den her meget, meget lave ydelse. Det er ikke, fordi man ikke vil arbejde, men fordi man er i en lavkonjunktur, hvor der ikke er arbejde til alle. Så jeg vil gentage mit spørgsmål: Hvis vi kigger ind i sådan en lavkonjunktur, som måske varer 4-5 år, hvor arbejdsløsheden f.eks. er 100.000 højere end i dag, mener Nye Borgerlige så, at det er rimeligt, at mennesker, som der ikke er arbejde til, skal sættes ned til en ydelse på 6.000 kr. om måneden?

Kl. 20:28

Tredje næstformand (Karsten Hønge):

Ordføreren.

Kl. 20:28

Pernille Vermund (NB):

Isoleret set kan det jo lyde barskt og inhumant, men når vi ønsker et andet samfund, et mere borgerligt samfund, hænger det jo sammen med, at vi ønsker, at folk kan få lov til at beholde flere af de penge, de tjener selv, og dermed spare op til både perioder med arbejdsløshed og perioder, hvor man måske ønsker at tage orlov, eller også kan det være, at man går tidligere på pension og træder tidligere tilbage fra arbejdsmarkedet. Så det er et liv med større ansvar for både ens privatøkonomi, men også andre forhold. Hvis man efter at have haft sine 2 år på dagpenge ender på kontanthjælp og stadig ikke tager et arbejde og er rask og rørig, synes vi, det er rimeligt at nedtrappe kontanthjælpen, og det gør vi for at sætte det i stedet for det nuværende jobcentersystem.

Kl. 20:29

Tredje næstformand (Karsten Hønge):

Næste korte bemærkning er til fru Christina Olumeko, Alternativet.

Kl. 20:29

Christina Olumeko (ALT):

Tak for talen. Nye Borgerlige er i dag det eneste andet parti ud over Alternativet, som er positive over for borgerløn, og begge vores partier har udtrykt, at borgerløn er en god måde at overgå fra det store kontrolsystem bag overførselsindkomsterne til et mere effektivt og tillidsbaseret system på, og samtidig er det også en god måde at give mere frihed til den enkelte på. Vi har dog i Alternativet hæftet os ved, at sidst Nye Borgerlige præsenterede et udspil for borgerløn, var tilbage i 2017, så mit spørgsmål er, om Nye Borgerlige stadig er fortaler for borgerløn.

Kl. 20:29

Tredje næstformand (Karsten Hønge):

Værsgo til ordføreren.

Kl. 20:29

Pernille Vermund (NB):

Borgerløn er sådan en mærkelig størrelse. For hvis man med borgerløn mener, at vi skal have et beskæftigelsessystem, som er baseret på, at man aktivt og frivilligt søger arbejde, hvis man ellers kan og vil, frem for et system, som man har i dag, hvor man er tvunget til at møde op på jobcentre, også selv om man er syg, nedslidt eller udsat, så kan man sige, at det, at vi fjerner jobcentrene, og at vi nedtrapper kontanthjælpen ned til Ydelseskommissionens minimumssats, er, hvad man i virkeligheden kunne kalde en borgerløn. Men det er jo ikke, fordi vi ønsker, at folk skal placeres på passiv forsørgelse. Det er, fordi vi tror på, at langt, langt de fleste danskere gerne vil arbejde, hvis de kan, og vi ønsker ikke et system, hvor vi pisker de mange og ødelægger livet for de mange, fordi der er ganske få, som måske ikke har samme interesse, og som måske har mere lyst til at sidde på sofaen.

Kl. 20:30

Tredje næstformand (Karsten Hønge):

Tak. Den næste er Sara Emil Baaring fra Socialdemokratiet. Værsgo.

Kl. 20:30

Sara Emil Baaring (S):

Tak for ordet. Næsten 45.000 unge er hverken i uddannelse eller beskæftigelse. De har ikke et forpligtende fællesskab at stå op til. Deres vækkeur ringer ikke om morgenen.

Er Nye Borgerlige enige med regeringen i, at det er en af de udfordringer, som Folketinget bør have den allerstørste fokus på i den kommende valgperiode?

Kl. 20:31

Tredje næstformand (Karsten Hønge):

Værsgo til ordføreren.

Kl. 20:31

Pernille Vermund (NB):

Ja, det er vi meget enige i. Nu hæftede jeg mig ved, at fru Franciska Rosenkilde tidligere blev spurgt, hvad der er et af de største problemer i vores uddannelsessystem, og der kunne jeg ikke lade være at tænke, at vi synes, der er et stort problem i vores danske folkeskole. Det er blevet for svært for de børn, som ikke automatisk kan sidde ned og koncentrere sig om at læse og skrive og arbejde med skolearbejdet – som piger måske i høj grad kan – at gå i folkeskolen i dag.

Vi så gerne, at man – som man også siger i Alternativet – både havde et mere fleksibelt uddannelsessystem, at folkeskolen faktisk også blev mere rummelig, at vi får mere frihed ind i den danske folkeskole, at vi får flere forskellige frie folkeskoler, og at der også inden for rammerne af folkeskolen gives en mulighed for, at man især i udskolingen kan undervises på andre måder end bare ved at sidde ved sit bord i klassen.

Kl. 20:32

Tredje næstformand (Karsten Hønge):

Tak. Så er det fru Sara Emil Baaring. Værsgo.

Kl. 20:32

Sara Emil Baaring (S):

Tak. Ud over folkeskolen hvor tænker Nye Borgerlige så at vi skal lede efter løsningerne for de her 45.000 unge mennesker, som står uden for de forpligtende fællesskaber?

Kl. 20:32

Pernille Vermund (NB):

Jamen noget af det, jeg konstaterede i valgkampen, var jo, at alle Folketingets partier er enige om, at vi skal styrke vores erhvervsskoler i Danmark, at vores erhvervsskoler er nedprioriterede økonomisk, og at der også er et studiemiljø omkring gymnasierne, som er enormt attraktivt for de unge, men som der ikke på samme måde er på vores erhvervsskoler. Så en styrkelse af erhvervsskolerne er en klar prioritet for Nye Borgerlige.

Så vil vi også gerne indføre noget mere mesterlære. Vi tror på, at det her med at komme ud og arbejde fysisk og arbejde praktisk kan være en god løsning i forhold til uddannelse for mange af dem, der har lidt sværere ved at lære bare ved at sidde ned.

Kl. 20:33

Tredje næstformand (Karsten Hønge):

Tak. Så er det hr. Anders Kronborg fra Socialdemokratiet. Værsgo.

Kl. 20:33

Anders Kronborg (S):

Tusind tak. Jeg vil også starte der, hvor hr. Alex Vanopslagh sluttede, nemlig med at kvittere over for ordføreren. Nu forstår jeg; det er den sidste tale. Jeg må sige, at da Nye Borgerlige kom i Folketinget, troede jeg, at nu fik vi et protestparti til højre. Men jeg har jo selv haft fornøjelsen af at indgå nogle aftaler med ordføreren og må bare sige, at det var en fornøjelse at følge landbrugsforhandlingerne, hvor Nye Borgerlige i den grad tog ansvar for en bred landbrugsaftale, der er vigtig for arbejdspladserne i Danmark.

Jeg er sådan set enig, når ordføreren siger – både her i replikken, men også i sin tale – at vi har nogle rigtig velfungerende arbejdspladser i Danmark, et stærkt erhvervsliv, og derfor kunne jeg også godt tænke mig, at ordføreren måske uddybede en lille smule mere, hvordan vi styrker erhvervsskolerne. For det bliver jo et eller andet sted, om man så må sige, skåltaler, når vi bare nævner et bedre ungdomsmiljø og måske lidt mere økonomi. Jeg er glad for, at ordføreren siger mesterlære. Men kunne ordføreren ikke sprede det lidt mere ud? Hvordan vi kommer helt i mål i forhold til 2030?

Kl. 20:34

Tredje næstformand (Karsten Hønge):

Tak. Værsgo til ordføreren.

Kl. 20:34

Pernille Vermund (NB):

Jamen jeg skal ikke sige, at jeg alene og vi alene har den endelige løsning, men når jeg ser på de unge mennesker, der er i min husstand, og de mange unge mennesker, der kommer i vores hus – vi lægger gerne hus til i weekenderne, så de unge kan mødes – kan jeg i hvert fald fornemme, at der omkring gymnasierne er et studiemiljø, som trækker mange unge til.

Når man går ud af 8.-9. klasse, er det helt naturligt, at man vil gå i gymnasiet, også selv om man måske ikke er, hvad skal man sige, egnet til det. Og der tror jeg, der ligger noget rigtigt i fysisk, altså sådan helt konkret, at trække erhvervsskolerne tættere på det ungdomsmiljø, der er omkring gymnasierne. Jeg tror også, der er noget rigtigt i, at man tidligere i folkeskolen får de unge mennesker, som er egnet til at gå på en erhvervsskole eller egnet til at udføre praktisk arbejde, tunet ind på det. Og så tror jeg, der ligger en kulturel opgave.

Jeg har selv et ungt menneske, som lige i dag er startet på sin tømreruddannelse, og han har gået på gymnasiet og havde supergode karakterer og er en af dem, som synes, at det her er et fag, han rigtig gerne vil lære. Jeg tror og jeg håber på, at vi også kan, hvad skal man sige, fremelske det, at man kan noget praktisk og noget fagligt med hænderne, som en vigtig del af vores kultur, hvis vi ellers taler det op. Og det er ikke noget, man nødvendigvis kun gør fra Folketingets side.

Kl. 20:35

Tredje næstformand (Karsten Hønge):

Så er det hr. Anders Kronborg.

Kl. 20:35

Anders Kronborg (S):

Tusind tak for det. Og uden at røbe noget fra lukkede forhandlingsrum tror jeg ikke jeg afslører for meget ved at sige, at samme begejstring, som jeg hører her fra talerstolen, hørte jeg jo i forhold til engagementet med landbrugsaftalen. Så jeg håber virkelig, at samme engagement og ildhu er noget, Nye Borgerlige vil præge det med.

Og så vil jeg bare spørge ordføreren her til sidst: Jeg ved jo godt, at ordføreren ikke længere er formand, når vi formentlig skal til at forhandle det, men man sidder jo alligevel et eller andet sted i en folketingsgruppe, så vil ordføreren ikke bekræfte, at ordføreren i hvert fald gerne vil hjælpe med at skubbe den nye formand for Nye Borgerlige helt ind til bordet og være med til at forhandle en god fremtid for erhvervsuddannelserne?

Kl. 20:36

Den fg. formand (Bjarne Laustsen):

Værsgo til ordføreren.

Kl. 20:36

Pernille Vermund (NB):

Nu skal jeg jo passe på, at jeg ikke kommer til at lægge vejen frem for den kommende formand, men jeg kan sige, at hvis jeg selv kommer til at sidde og forhandle de vigtige områder, hvor vi kan se at der er behov for ændringer, og hvor vi kan se at der er et bredt flertal i Folketinget, der vil den samme vej, så ville det jo være skrupskørt ikke at være konstruktiv. Til gengæld siger vi altid, hvad vi mener, og fordelen er så, at vi også gør, som vi siger.

Kl. 20:36

Den fg. formand (Bjarne Laustsen):

Tak. Så er det den sidste spørger i denne omgang, og det er fru Victoria Velasquez fra Enhedslisten. Værsgo.

Kl. 20:36

Victoria Velasquez (EL):

Tak for det. Jeg synes, vi er vidne til et absurd teater her i Folketingssalen i dag. Og det drejer sig om jobcentrene; det drejer sig om et opgør med den mistillid, som borgerne møder med det kafkaske beskæftigelsessystem og den manglende retssikkerhed. Det er et system, som gør syge mennesker endnu mere syge, end de var, før de kom ind i systemet.

Og derfor vil jeg gerne høre ordføreren, om ordføreren også mener, at vi er vidne til et absurd skuespil, når vi hører Venstre spørge Enhedslisten, om vi vil lave beskæftigelsessystemet om, men uden at fortælle, at Venstre var hovedarkitekterne bag det system, som vi har i dag, eller når vi hører Socialdemokratiet flere gange spørge ind til, om vi skal lave politikken om, uden at fortælle, at det var, da fru Mette Frederiksen var beskæftigelsesminister, at man gennemførte de planer, Venstre havde lavet for beskæftigelsessystemet. Den menneskefjendske reform af førtidspension og fleksjob, som Venstre og Socialdemokratiet hånd i hånd gennemførte, gør, at folk ryger ud af sygedagpengene på 22 uger. Og nu er også Liberal Alliance med i loven om fleksjob og førtidspension.

Kl. 20:37

Den fg. formand (Bjarne Laustsen):

Tak. Værsgo til ordføreren.

Kl. 20:37

Pernille Vermund (NB):

Jeg hørte fru Maj Villadsens ordførertale på Folketingets tv og var glad for at høre, at jobcentrene blev nævnt, og at et af de eksempler, der var i talen, handlede om en mand, der er kommet i klemme i jobcentrene. Det er jo en fælles kamp, vi har haft sammen med den yderste venstrefløj, fra vi stiftede Nye Borgerlige, og på den måde er der jo nogle sager, hvor magtpartierne – altså dem, som typisk sidder i regering, når magten ellers er til det – har et synspunkt, og hvor partierne udenfor har et andet synspunkt. Det er en kamp, vi fortsætter.

Jeg er glad for, at Venstre i valgkampen blev klogere på jobcentrene og erkendte, at jobcentrene skal nedlægges i deres nuværende form. Jeg er også glad for, at det står i regeringsgrundlaget. Jeg er sådan set glad for, at det lyder, som om der er nogle, der er blevet klogere. Nu skal vi bare holde dem op på det, så ord kan blive til handling.

Kl. 20:38

Den fg. formand (Bjarne Laustsen):

Tak. Så er det fru Victoria Velasquez.

Kl. 20:38

Victoria Velasquez (EL):

Ja, og det er også det, jeg tænker må være en hovedopgave nu og bare en af årsagerne. Jeg elsker ellers en krydsild med Nye Borgerlige, men jeg synes bare, vi bliver nødt til at sige det højt her i Folketingssalen, så der ikke kan ske den her ansvarsfraskrivelse, og sådan at vi også får holdt øje med, at det ikke bare bliver en sparemanøvre på 3 mia. kr., hvor man ikke ændrer beskæftigelseslovgivningen, og hvor det i praksis betyder, at kommunerne så skal skære på ældreområdet eller på skolerne, og at man så sminker lidt på jobcentrene og måske kalder det noget andet, men at vi reelt sørger for, at vi får et samfund, hvor man kerer sig om syge mennesker, og hvor de mennesker og borgere, som har brug for det, får hjælp og ikke det, som vi ser i dag.

Kl. 20:39

Den fg. formand (Bjarne Laustsen):

Tak. Så får vi et svar, værsgo.

Kl. 20:39

Pernille Vermund (NB):

Det er hjerteblod for Nye Borgerlige, og vi har jo de første 3½ år, vi sad i Folketinget, haft glæde af at have en dygtig ordfører på området, fru Mette Thiesen, som var vores socialordfører, og som har ført den her kamp. Og den kamp kommer vi til at fortsætte.

Kl. 20:39

Den fg. formand (Bjarne Laustsen):

Tak. Og så fik vi lige fru Lise Bertelsen med fra Konservative Folkeparti. Værsgo.

Kl. 20:39

Lise Bertelsen (KF):

Mange tak. Tak for en meget, meget flot ordførertale – en tale med mange rigtig vigtige pointer, bl.a. om vores fælles kultur og om vigtigheden af tilliden mellem mennesker.

Er fru Pernille Vermund enig i, at det umiddelbart virker, som om denne regering fortsætter den forrige regerings uskik med at haste sager igennem med risiko for alt for hurtige beslutninger, som slet ikke er gennemtænkte?

Kl. 20:40

Den fg. formand (Bjarne Laustsen):

Tak. Værsgo til ordføreren.

Kl. 20:40

Pernille Vermund (NB):

Ja, det er jeg enig i. Og jeg undrer mig egentlig over, at der går så kort tid, fra regeringsgrundlaget bliver præsenteret, til man så med det første lovforslag vælger at benytte sig af en ekstremt kort høringsfrist på en sag, som er meget kontroversiel, en sag, som ingen danskere har fået mulighed for at tage stilling til i valgkampen, og så synes man nu, det er en farlig glidebane, hvis man ellers får stemt loven igennem, at vi andre gerne vil sende det til folkeafstemning.

Så jeg er helt enig i, at det er en uskik, og jeg synes også, at det er ærgerligt, at det her gentager sig.

Kl. 20:41

Den fg. formand (Bjarne Laustsen):

Tak. Så er det fru Lise Bertelsen fra Det Konservative Folkeparti. Værsgo. (Lise Bertelsen (KF): Nej tak). Så siger vi tak til ordføreren fra Nye Borgerlige, fru Pernille Vermund, og jeg skal give ordet til hr. Peter Kofod som ordfører fra Dansk Folkeparti.

Kl. 20:41

(Ordfører)

Peter Kofod (DF):

Det er en ære for mig at få lov til at holde ordførertalen for Dansk Folkeparti i dag. Jeg gør det med stor respekt for folkestyret og med en tak til statsministeren for åbningstalen og med anerkendelse af det tunge ansvar, det er at være landets leder.

Der er to trusler mod Danmark, som vi har behov for at få adresseret, en indre og en ydre, og lad mig starte med det nære og et eksempel på det, der er galt i Danmark: Den 15. april sidste år sad en gruppe unge mænd med indvandrerbaggrund i en leaset Porsche Cayenne, som de brugte i en vild bandebiljagt på Nørrebro. I krydset mellem Jagtvej og Tagensvej smadrede de med 108 km/t. ind i en fodgænger – en ung mand, som de efterlod blødende og med utallige brud på kroppen. Chaufføren, en berygtet og frygtet bandeleder, blev senere pågrebet i Hamborg på vej mod Tyrkiet, hvor han ifølge Ekstra Bladet ville »tage på ferie og få det hele lidt på afstand, inden han ville melde sig selv«.

I går faldt dommen over de tre i bilen, og hør nu godt efter: Bilens fører blev idømt 1,5 års fængsel og udvisning til Tyrkiet; nu kunne man jo tro, at danskerne lettet kunne vinke farvel til ham, men nej, for efter 12 måneders fængsel i Danmark kan han efter 6 år i Tyrkiet vende tilbage til gode gamle Danmark. Hans kumpaner slap med henholdsvis 7 og 4 måneders fængsel, men ikke udvisning. Det fik de for at have efterladt deres offer blødende og livsfarligt kvæstet på gaden. Efter dommen sagde retsformanden til bandebilisten, og jeg citerer fra Ekstra Bladet:

»Jeg er klar over, at det nok er udvisningsdelen, der betyder mest for dig ... Men du har samlet tilbragt over syv år i fængsel og aldrig haft et arbejde. Samtidig har du tre betingede udvisninger bag dig.«

Vi taler 7 års fængsel, 3 betingede udvisninger, aldrig et ærligt arbejde, kun socialt plattenslageri og kriminalitet i bagagen. Tillad mig at spørge: Hvad laver sådan en vaneforbryder egentlig i Danmark? Hvorfor er han her stadig? Og hvornår stopper vi det her slaraffenland for bandemedlemmer og kriminelle udlændinge? Det virker totalt uforståeligt, at vores system er så slapt, at man ikke kan sætte hårdt mod hårdt over for den omfattende kriminalitet, der udspringer af bander og uønsket indvandring, der nyder stærk beskyttelse af internationale konventioner, hvilket regeringen jo også selv bemærker i regeringsgrundlaget, hvor jeg citerer fra:

»... at der også findes uhensigtsmæssigheder ved dele af konventionerne og fortolkningen af dem. Der er f.eks. snævre rammer for at kunne frakende kriminelle udlændinge deres statsborgerskab og begrænsede muligheder for at udvise kriminelle udlændinge, hvilket er en udfordring. Vi skal derfor være klar til at udfordre og afsøge de rammer, som konventionerne sætter op, således at deres negative bivirkninger minimeres.«

Altså, »uhensigtsmæssigheder«, »snævre rammer«, »en udfordring« og »negative bivirkninger« er vist en meget pæn måde at sige det på. Ja, jeg skal love for, at konventionerne sætter snævre rammer, og det er en udfordring for danskernes sunde fornuft og retfærdighedssans, at mordere og voldsforbrydere gang på gang vinder over retsstaten ved hjælp af konventioner, som trods deres gode hensigter har visse negative bivirkninger.

Vi har mildest talt brug for at beskytte os imod den indre trussel, den trussel, der hænger uløseligt sammen med udlændingepolitikken. Dér har vi i den grad brug for at se regeringen i arbejdstøjet. Det er en forsvarskamp for vores kultur, som vi vil føre i småt såvel som i stort – imod bønnekald fra minareter, islamiske tørklæder, kønsopdeling af svømmehaller, imod bander og bandekrig og islamister og hellig krig. Det kræver systematiske udvisninger af såvel kriminelle som terrorister og den islamiske terrorismes fortalere. Her har vi brug for handlekraftigt lederskab af Danmark.

Vi mærker stadig væk følgerne af covid-pandemien, og vi er forhåbentlig blevet klogere, hvis noget lignende skulle ramme os igen, dvs. ikke flere skolelukninger, ingen udslettelse af hele erhverv, kort sagt ingen panikløsninger.

Kl. 20:46

Hvis så coronaen ikke var nok, gik vi jo direkte fra pandemi til krig. Den 24. februar sidste år indledte Rusland sin erobringskrig imod Ukraine. Men også her gælder det for enhver dansk regering: ingen panikløsninger. Og en panikløsning er mest af alt, hvad forsøget på at koble krigen i Ukraine og diskussionen om et forsvarsforlig sammen med en helligdag i Danmark ligner. Lad mig først slå syv kors:

Dansk Folkeparti vil være med til at give alt, hvad der skal til, for at Ukraine kan forsvare sig i dag og genvinde sit tabte territorium i morgen. Vi er parate til at støtte alle økonomiske sanktioner, som med tiden reducerer Ruslands evne til at true og terrorisere sine naboer. Vi hilser Finland og Sverige varmt velkommen i NATO, og Danmark skal også være parat til at hjælpe et frit og demokratisk og udelt Ukraine på fode igen til at rejse sig fra ruindyngerne, når Putin bliver banket på plads, og naturligvis skal vores hær, flåde og flyvevåben løftes op på et niveau, så man kan regne med Danmark i NATO. Det er også forudsætningen for, at vi kan sende tropper til de baltiske lande som både praktisk og moralsk opbakning, og for at være med til at kunne holde ukrainerne forsynet med våben og materiel. Det koster alt sammen – det koster svimlende summer – men der er ingen vej udenom. Det er en pris, vi er nødt til at betale.

Dansk Folkeparti har altid været forrest i front og aldrig nærig med bevillingerne, når det gjaldt om at sikre vores fælles forsvar en hæderlig standard. Derfor var det også med en vis undren, jeg vil næsten sige med sårede følelser, at vi i marts sidste år så en opstilling af Socialdemokratiet, Venstre, Konservative, SF og De Radikale på en flybase i Letland, hvor de præsenterede sig som et nationalt kompromis om dansk sikkerhedspolitik. Der manglede jo noget i billedet. Dansk Folkeparti manglede i billedet, men det kan jo nås endnu.

EU-partierne fik dengang deres vilje; et flertal besluttede at afskaffe vores forsvarsforbehold, så nu er tavlen visket ren. Nu er der virkelig brug for et nationalt sammenhold, og statsministeren sagde jo ganske rigtigt, at der er brug for det største løft af dansk forsvar nogen sinde. Det vil vi gerne være med til, og vi vil også gerne være med til at finansiere det, for de to ting hænger selvfølgelig sammen. Men vi vil ikke finde os i, at vi af en flertalsregering bliver afkrævet, at hvis vi ikke bare uden videre går med til at lukke ned for store bededag, så kan vi ikke være en del af et forsvarsforlig, som vi naturligt hører til, og som vi loyalt har været en del af i mange, mange år. Det er mildest talt et dårligt udgangspunkt.

Jeg startede min tale med at anerkende det store ansvar, det er at lede Danmark i vanskelige tider. Det ansvar bør også forpligte og motivere regeringen til at søge et meget stærkt og langsigtet forlig i hele forsvars- og sikkerhedspolitikken. Men lad mig sige det meget tydeligt: Vi fraråder regeringen kraftigt at røre ved store bededag. Vi er det for det første imod, at Danmarks kristne grundlag bliver eroderet. Vi er imod, at kirken overrules på den måde; Danmark er et kristent land, og vi er stolte af vores ophav. For det andet går vi ind for, at danske regeringer lader arbejdsgivere og arbejdstagere selv udmåle arbejdstid, fritid og lønforhold. Vi deler den bekymring, der er rejst af fagbevægelsen, noget, som statsministerens parti ellers plejer at lytte til. Vi synes, at nu er et godt tidspunkt at lytte. Vi forstår udmærket, at riget fattes penge, at vores forsvar er slidt, at vores sygehuse er pressede, at politiet, kriminalforsorgen og retssystemet er klemt, og at mange danskere – og her tænker jeg særlig på de syge, de svage, de ældre eller handicappede – oplever et pres på den service, som de modtager og har hårdt brug for. Men hastværk er lastværk. I stedet for en panikløsning burde vi finde sammen og finde saglige og mindelige løsninger. For vi har penge på budgetterne, hvis vi har tålmodigheden til at finde dem.

Derfor er jeg også glad for, at Dansk Folkeparti sammen med oppositionens øvrige partier er blevet enige om et forslag til alternativ finansiering i forbindelse med forsvarsforliget, hvor vi kan redde store bededag. Jeg håber, at den socialdemokratiske ordfører mente det, da han sagde, at man vil indkalde partierne til forhandlinger og se seriøst på forslagene. Men ud over de finansieringskilder, som vi allerede har peget på, er jeg da leveringsdygtig i nogle flere. Lad os f.eks. gennemgå vores udviklingsbistand med en tættekam.

Hvorfor skal vi betale 0,7 pct. af vores bruttonationalprodukt, når Finland kun bruger 0,4 og Østrig 0,3 pct.? Er det ikke i orden at omprioritere i en krise- og krigstid? Hvorfor skal Danmark f.eks. bruge 170 mio. kr. om året på udviklingsbistand til Kina? Dansk Folkeparti har et sparekatalog, som, hvis det blev gennemført, ville sprede skræk og rædsel i store dele af den offentlige sektor – DR, Kunstakademiet, universiteterne, konsulenterne i stat og kommune, de utallige ngo'er, Statens Kunstfond – ja, sådan kunne man blive ved. Vi kommer alle til at yde ofre, og det har mange danskere allerede gjort, når deres levestandard bliver forringet af stigende priser på gas, olie og strøm. Hvis vi skal fastholde den såkaldte sammenhængskraft, er det vigtigt, at byrderne bliver fordelt nogenlunde retfærdigt.

Sluttelig skal jeg meddele, at vi støtter oppositionens forslag til vedtagelse. Tak for ordet.

Kl. 20:52

Den fg. formand (Bjarne Laustsen):

Tak for det. Så er der en række ordførere, der har meldt sig. Det er først hr. Anders Kronborg fra Socialdemokratiet. Værsgo.

Kl. 20:52

Anders Kronborg (S):

Jeg lyttede jo rigtig, rigtig godt med i ordførerens tale. Jeg har hørt flere taler fra Dansk Folkeparti her i salen, i øvrigt også, før jeg blev folketingsmedlem for Socialdemokratiet, og jeg synes altid, jeg har lyttet særlig interesseret, når Dansk Folkeparti i deres ordførertaler taler om vores ældre medborgere i det her samfund, og jeg syntes, jeg kun kunne høre ordføreren nævne ældre én gang i talen.

Så jeg skal bare høre, om jeg hørte rigtigt, altså at man fra Dansk Folkepartis side kun nævnte de ældre én gang i talen.

Kl. 20:52

Den fg. formand (Bjarne Laustsen):

Tak. Værsgo for et svar.

Kl. 20:52

Peter Kofod (DF):

Tak for det. Ja, det kan jeg bekræfte. Men vi er jo ikke alle så privilegerede at have lige så lang tid at brede os over, som statsministeren havde i sin store tale her for et par dage siden. Men ja, det kan jeg da bekræfte.

Kl. 20:53

Den fg. formand (Bjarne Laustsen):

Så er det hr. Anders Kronborg. Værsgo.

Kl. 20:53

Anders Kronborg (S):

Men jeg håber jo ikke – og nu skal jeg nok lade være med at være polemisk – at det er et udtryk for, at man har glemt de ældre. Det tror jeg bestemt ikke, og derfor kunne jeg også bare tænke mig at folde et spørgsmål ud. For der er jo ingen tvivl om, at man ude i ældresektoren oplever bureaukrati, og vi oplever også ældre, der ikke føler, at de får den værdighed og service, som de skal have. Vi skal se på en ny ældrelov. Vi skal sætte tingene mere fri.

Så kunne ordføreren måske ikke bruge tiden nu her til at folde bare en lille smule ud, hvordan Dansk Folkeparti ser sig selv indgå konstruktivt i de fremadrettede drøftelser?

Kl. 20:53

Den fg. formand (Bjarne Laustsen):

Værsgo til ordføreren.

Kl. 20:53

Peter Kofod (DF):

Men prøv lige at høre: Det vil vi utrolig gerne være en del af. Jeg tror ikke, der var nogen, der som os i sidste valgperiode skreg på, at vi skulle til at have den ældrelov, altså det, vi var blevet stillet i udsigt af den tidligere regering. Og vi håber selvfølgelig meget på, at det kommer nu, og skulle det komme, er vi meget behjælpelige. Vi vil gerne byde os til for at være med til at løfte forholdene for særlig vores ældre mennesker.

Så det synes jeg da er helt naturligt – absolut – det er en positiv tilkendegivelse herfra om, at det vil vi gerne hjælpe med.

Kl. 20:54

Den fg. formand (Bjarne Laustsen):

Tak. Så er det hr. Mike Villa Fonseca fra Moderaterne. Værsgo.

Kl. 20:54

Mike Villa Fonseca (M):

Tak for ordet, og jeg vil gerne rose ordføreren for at stille op. Ordføreren var lidt inde på det i sin tale. Sygehusene er pressede, og ældreplejen betyder meget for Dansk Folkeparti. Vores sundhedssektor og plejesektor er ved at sande til. Sundheds- og plejesektoren står over for en række problemstillinger – nok størst af dem alle er et rekrutteringsproblem: Der er mangel på sundhedspersonale alle steder, overalt.

Det er alt sammen noget, der koster velfærd og leveår. Sundhedspersonalet råber desperat på forandring – forandring for at fremtidssikre vores danske velfærd. Jeg stiller mig derfor uforstående over for, at Dansk Folkeparti under nogen omstændigheder kan gå op i og decideret fravælge og afvise pleje- og sundhedspersonale, fordi de bærer en bestemt hovedbeklædning. Det er for mig helt på månen at foreslå, når Danmark står midt i en sundhedskrise og der er mangel på sundhedspersonale. Så vil jeg gerne spørge ordføreren, hvordan Dansk Folkeparti tænker at man kan genoprette og fremtidssikre en presset sundhedssektor og plejesektor.

Kl. 20:55

Den fg. formand (Bjarne Laustsen):

Tak. Værsgo til ordføreren for besvarelse.

Kl. 20:55

Peter Kofod (DF):

Tak for spørgsmålet. Jeg tror, man skal se lidt bredere på det, for det er jo ikke kun sygeplejersker og sosu-assistenter, der mangler. Hvis man kigger på en stor del af velfærdsuddannelserne, er der brug for, at der i fremtiden kommer langt flere.

Jeg bliver spurgt om tørklædet, og der vil jeg bare sige, at jeg synes, at man skylder, hvis man har et arbejde, at lægge sin religion derhjemme. Det er ikke noget, man slæber med sig rundt i det offentlige rum. Det synes jeg ville være forkert, og jeg har ikke noget problem med at bede folk om at tage tørklædet af og lade det blive hjemme. Man må for min skyld praktisere den religion, man vil, inden for hjemmets fire vægge, men man kan ikke komme med sit tørklæde og presse det ned over hovedet på resten af samfundet. Det synes jeg ville være forkert.

Kl. 20:56

Den fg. formand (Bjarne Laustsen):

Tak. Så er det hr. Mike Villa Fonseca.

Kl. 20:56

Mike Villa Fonseca (M):

Jeg synes, det er ærgerligt, at man vælger at udelukke noget sundhedspersonale. Jeg er helt enig med ordføreren i, at sundhedspersonale ikke kun omfatter social- og sundhedsassistenter og sygeplejersker. Det er derfor, jeg nævner sundhedspersonale, og det dækker alle sundhedsfaglige grupper.

Men jeg synes igen – jeg gentager – at det er dybt, dybt godnat, at man decideret vælger at snakke om et segment omkring hovedbeklædning og fravælger sundhedspersonale, som er villige til at passe bl.a. vores ældre, som jeg ved Dansk Folkeparti har et stort hjerte for.

Kl. 20:56

Den fg. formand (Bjarne Laustsen):

Værsgo til ordføreren.

Kl. 20:56

Peter Kofod (DF):

Men, hr. Mike Villa Fonseca, jeg udelukker ikke nogen fra at tage et arbejde eller passe på folk. Man kan jo tage tørklædet af. Der er masser af krav, når man går på arbejde og er på en arbejdsplads, og det her kunne så være et af dem. Så jeg udelukker ikke nogen; man kan bare tage sit tørklæde af.

Kl. 20:57

Den fg. formand (Bjarne Laustsen):

Tak. Og så er det fru Sofie Lippert fra SF. Værsgo.

Kl. 20:57

Sofie Lippert (SF):

Tak. At dømme ud fra ordførerens tale er der jo mange ting, jeg kunne have spurgt om, som vi havde været meget uenige om. Men jeg er også meget positiv over for ordførerens kommentar til den tidligere spørger om vigtigheden af at sikre nok velfærdspersonale, så det er i stedet det, jeg vil spørge ind til. For færre og færre unge søger ind på de videregående uddannelser på velfærdsområdet. Hvis man sammenligner med 2019, er antallet i de store byer faldet med 21 pct., og uden for de store byer er det faldet med 7 pct., og det synes jeg jo som uddannelsesordfører er meget bekymrende, og det lyder til, at ordføreren deler min bekymring. Med aftalen om reformpakken fra januar 2022, hvor Dansk Folkeparti også var med, blev det aftalt at afsætte 200 mio. kr. årligt fra 2025 til bedre uddannelser på velfærdsområdet. Det var en aftale, der blev mødt rigtig positivt af professionshøjskolerne, men som desværre aldrig blev realiseret. Så jeg vil høre, om Dansk Folkeparti vil være med til at kæmpe for, at det aftalte løft stadig bliver til virkelighed.

Kl. 20:58

Den fg. formand (Bjarne Laustsen):

Værsgo til ordføreren.

Kl. 20:58

Peter Kofod (DF):

Jeg vil give en positiv tilkendegivelse af, at der er brug for, at flere vælger de uddannelser, der er med til at drive den offentlige sektor og sørge for, at vi har et godt samfund – ja. Har vi indgået aftaler og forlig før et valg, står vi selvfølgelig ved dem efter et valg, også den del, der handler om finansiering. Så det vil også være en positiv tilkendegivelse herfra.

Kl. 20:58

Den fg. formand (Bjarne Laustsen):

Så er det fru Sofie Lippert, SF. Værsgo.

Kl. 20:58

Sofie Lippert (SF):

Tak. Det er jeg glad for at høre, og derfor kunne jeg godt tænke mig at spørge ordføreren om, hvilke konkrete tiltag Dansk Folkeparti forestiller sig at der skal til, for at vi sikrer, at der også i fremtiden er nok pædagoger, lærere, sygeplejersker, socialrådgivere og personale generelt, altså uddannet personale, på velfærdsområdet.

Kl. 20:58

Den fg. formand (Bjarne Laustsen):

Værsgo.

Kl. 20:59

Peter Kofod (DF):

Tak. Jeg tror, at der skal rigtig mange forskellige ting til. Men lad mig pege på bare en enkelt ting her til at starte med, og det er i forhold til det udtalte uddannelsessnobberi, der findes, og som jeg selv og folk i min alder, der har taget en uddannelse, i øvrigt inden for et velfærdsområde, jo har mødt. Hvis man nu er rigtig dygtig i skolen, får man at vide: Hvorfor skal du være skolelærer, eller hvorfor vil du det eller det? Du skal da læse noget helt andet! Og det er jo bare for at nævne ét eksempel. Jeg er godt klar over, at det ikke løser det, og det ville jo også friholde os for et økonomisk ansvar og for alt muligt andet bare at pege på det. Men jeg synes, det er et vigtigt element.

Kl. 20:59

Den fg. formand (Bjarne Laustsen):

Tak. Så er det hr. Per Larsen fra Det Konservative Folkeparti. Værsgo.

Kl. 20:59

Per Larsen (KF):

Tak for det, og tak til hr. Peter Kofod for hans tale. Der er ingen tvivl om, at vi jo har lavet mange stramninger på udlændingeområdet gennem tiden, men grunden til, at jeg lige tager ordet her, er for at spørge, om ikke der måske er mulighed for, at vi kan lempe noget i forhold til at give permanent opholdstilladelse. Vi har rent faktisk en masse sager, og typisk er det nogle ægtefæller til nogle, som bor i Danmark, som har gjort alt, hvad de kan for at blive integreret, og som arbejder og gør en kæmpe indsats og har familie og børn. Vi har en aktuel sag fra Nordjylland, hvor der er en kvinde, der har været her i 15 år og har gjort alt, hvad hun kan for at blive selvforsørgende, men hun strander altså i systemet i forhold til at få permanent opholdstilladelse, og der synes jeg måske godt, at vi kunne kigge lidt mere lempeligt på nogle af de sager.

Kl. 21:00

Den fg. formand (Bjarne Laustsen):

Værsgo til ordføreren.

Kl. 21:00

Peter Kofod (DF):

Det er jo altid godt at diskutere udlændingepolitik, men jeg må sige, at nu kender jeg ikke lige den sag, som spørgeren nævner, og den vil jeg selvfølgelig gerne se på. Men det er jo ikke det, der er Danmarks største problem. Jeg synes, at min og 178 kollegers opgave er at passe på Danmark. Jeg har ét mål, og det er ikke, at vores samfund skal blive mere liberalt eller socialdemokratisk eller konservativt eller alt muligt andet. Mit mål er, at om tre generationer skal der være en plet på landkortet, hvor der står Danmark, og hvor dem, der til den tid kalder sig danskere, kan sige, at det er deres hjem. Det er min første prioritet, men det er det, der er under pres. Det hænger uløseligt sammen med udlændingepolitik, og derfor har jeg ikke lyst til at give spørgeren nogen løfter om, at vi bare kan give los på noget, der handler om permanent ophold. Det ville jeg være meget forsigtig med. Men jeg går altid gerne ind i en diskussion om vores udlændingepolitik, også nogle af de steder, hvor det kan være svært.

Kl. 21:01

Den fg. formand (Bjarne Laustsen):

Tak. Så er det hr. Per Larsen. Værsgo.

Kl. 21:01

Per Larsen (KF):

Så er diskussionen det her med, hvornår man gør sig fortjent til at få en permanent opholdstilladelse. Når man gør alt, hvad man kan igennem masser af år, 15 år eksempelvis, og har gjort alt, hvad man kan, har arbejdet hele tiden, eksempelvis har uddannet sig til social- og sundhedsassistent, har familie her, børn her og sådan nogle ting, er man så ikke der, hvor man så siger: Okay, nu er der så også plads til, at man giver folk den anerkendelse, at der er mulighed for at få permanent ophold?

Kl. 21:01

Den fg. formand (Bjarne Laustsen):

Tak. Værsgo til ordføreren.

Kl. 21:01

Peter Kofod (DF):

Det kan da godt være, men det må vi jo tage en diskussion af og en snak om. Jeg synes, det største problem er konventioner, fordi vi på grund af de konventioner aldrig kan slippe af med dem, vi ikke gider have, og så laver vi nogle regler, der i virkeligheden rammer alle mulige andre, som vi måske ikke har noget imod. Så jeg synes, at det allerstørste problem, vi har på udlændingeområdet, er konventionerne, og hvis vi skal tage et opgør med alt muligt andet, kan vi starte med konventionerne og så finde ud af, hvad det egentlig er for et system, vi gerne vil have, men det vil kræve et opgør med konventionerne.

Kl. 21:02

Den fg. formand (Bjarne Laustsen):

Tak. Så er det hr. Pelle Dragsted fra Enhedslisten. Værsgo.

Kl. 21:02

Pelle Dragsted (EL):

Tak for det. Tak for talen. Jeg var ikke enig i det hele, og der er mange ting, hvor Dansk Folkeparti og Enhedslisten står meget langt fra hinanden. Men en af de ting, som vi jo historisk og aktuelt er enige om, er, at når mennesker har knoklet et langt liv på arbejdsmarkedet, skal de også have et godt liv efter arbejdslivet.

Derfor vil jeg gerne spørge ind til regeringens angreb på seniorpensionen. Dansk Folkeparti var jo med til begge ting, både seniorpensionen og Arnepensionen, som jo i virkeligheden skabte en god kombination, fordi det ene handlede om trang, altså folk, der var nedslidte, og det andet handlede om det, at dem, der starter tidligt, også skal have ret til at gå tidligere. Det er fuldstændig fair. Nu vil regeringen så rundbarbere seniorpensionen, sådan at folk, der er nedslidte, skal gå 3 år længere. Dansk Folkeparti var jo med til den her aftale, så jeg vil høre, hvad Dansk Folkeparti tænker om det, og om man som forligsparti kan gøre noget, for at det her ikke bliver til virkelighed.

Kl. 21:03

Den fg. formand (Bjarne Laustsen):

Tak. Det får vi et svar på. Værsgo.

Kl. 21:03

Peter Kofod (DF):

Jeg synes, det er en rigtig træls situation, regeringen har lagt op til her. Det er rigtigt, at vi har været med i de ordninger, der er, fordi vi faktisk synes, det er fair. Vi synes, det er rimeligt, at man efter et langt arbejdsliv kan forlade arbejdsmarkedet uden at være nedslidt, og at man kan få en mulighed for at have en god alderdom med sine børnebørn. Det synes vi er en god ting. Det er en god ting at kunne leve i et velfærdssamfund, hvor der er råd til det. Så jeg synes da, at det er meget træls, at der er lagt op til det i regeringsgrundlaget. Det vil jeg ikke lægge skjul på.

Kl. 21:04

Den fg. formand (Bjarne Laustsen):

Tak. Så er det hr. Pelle Dragsted. Værsgo.

Kl. 21:04

Pelle Dragsted (EL):

Hvad tænker ordføreren om, at Socialdemokratiet, der ellers er et parti, som man må sige virkelig har ført sig frem på det her med, at der skulle være et ordentligt liv til dem, der har knoklet hårdt og er blevet nedslidte, nu forsøger ligesom at sminke det her og kalde det Arne plus, selv om det jo reelt er en klar forringelse af seniorpensionen og dermed af tusinder af danskeres mulighed for tilbagetrækning – dem, der er allermest nedslidte?

Kl. 21:04

Den fg. formand (Bjarne Laustsen):

Værsgo til ordføreren.

Kl. 21:04

Peter Kofod (DF):

Jeg tænker, at Socialdemokratiet har betalt en meget høj pris for at gå i regering med Venstre og Moderaterne på det her område.

Kl. 21:04

Den fg. formand (Bjarne Laustsen):

Tak. Så er det hr. Thomas Skriver Jensen fra Socialdemokratiet. Værsgo.

Kl. 21:04

Thomas Skriver Jensen (S):

Tak for det. Hvor er det fantastisk at høre hr. Peter Kofod tale om ansvar, for det, der er behov for i de her tider, er jo partier, der tør tage ansvar og lægge de politiske drillerier på hylden. Jeg kunne godt tænke mig at spørge ind til, om Dansk Folkeparti også er klar til at tage ansvar for uddannelsespolitikken. Regeringen har jo klart og tydeligt sagt, at man vil styrke erhvervsskolerne for velfærdens skyld og for klimaets skyld, og der vil jeg godt spørge hr. Peter Kofod, om Dansk Folkeparti også ser et behov for at styrke erhvervsskolerne, og i så fald hvordan man synes man skal gøre det.

Kl. 21:05

Den fg. formand (Bjarne Laustsen):

Værsgo til ordføreren.

Kl. 21:05

Peter Kofod (DF):

Tak for spørgsmålet, og svaret er et rungende ja. Det vil vi meget gerne være med til, og vi har, kan jeg sige, i folketingsgruppen en meget engageret erhvervsuddannelsesordfører, hr. Nick Zimmermann, som utrolig gerne vil være behjælpelig lige præcis på det område med at styrke vores erhvervsuddannelser. Det er et meget vigtigt tema for os. Det handler selvfølgelig om økonomi, det handler også om accept, og det handler om forholdene. Jeg har i hvert fald fået nogle mails fra nogle folk, der går derude, og de siger, at forholdene er elendige, og at der ikke er det materiel, der skal være, for at man kan lære tingene ordentligt. Så det handler om mange forskellige ting, men hvis du spørger mig, om vi kunne have lyst til at være med til at rette op på nogle af de ting og gøre dem bedre, så er svaret ja.

Kl. 21:06

Den fg. formand (Bjarne Laustsen):

Der er mulighed for yderligere et spørgsmål fra Thomas Skriver Jensen. Værsgo.

Kl. 21:06

Thomas Skriver Jensen (S):

Tak for det. Det var jo klar tale, og det er altid dejligt. Så kunne jeg godt tænke mig at spørge lidt ind til det, hr. Peter Kofod siger om uddannelsessnobberi, for det anerkender jeg også i høj grad er noget, der eksisterer i vores samfund. Det er noget, der er behov for at vi får gjort noget ved. Jeg oplever så også bare, at det er ret svært at gøre noget ved det, for det er svært at finde en konkret løsning, men hvordan ser Dansk Folkeparti på uddannelsessnobberi, og hvordan får vi løst det problem, sådan at det ikke længere bliver en barriere for at tage f.eks. en erhvervsuddannelse?

Kl. 21:06

Den fg. formand (Bjarne Laustsen):

Værsgo til ordføreren.

Kl. 21:06

Peter Kofod (DF):

Det er jo et stort spørgsmål at forholde sig til på 28 sekunder. Det er rigtigt, at det findes, og at det er et kæmpeproblem. Det kræver nok en hel kulturændring. Jeg tror ikke, at jeg kan komme det nærmere inden for den her meget begrænsede taletid med hensyn til at fortælle, hvordan vi lige præcis får løst det. Det ville nok være at stikke folk blår i øjnene, hvis jeg sagde, at jeg kunne redegøre lige præcis for løsningen på det. Men vi er nødt til at gøre det, for det er vigtigt for vores samfund. Det er vigtigt for de her uddannelser, og det er også vigtigt for de folk, der tager uddannelserne. Og alle skal altså ikke i gymnasiet og på universitetet. Det er fuldstændig forfejlet.

Kl. 21:07

Den fg. formand (Bjarne Laustsen):

Tak. Så er det fru Fie Hækkerup fra Socialdemokratiet. Værsgo.

Kl. 21:07

Fie Hækkerup (S):

Tak for det. Jeg vil gerne tale lidt om yderområderne i Danmark. I Socialdemokratiet har vi nemlig et mål om, at det ikke skal være postnummeret, der afgør, om man kan blive godkendt til at få et boliglån her i Danmark. Derfor indførte vi jo også i sidste regeringsperiode en statsgaranti på boliglån i yderområderne, og jeg vil høre ordføreren, om ordføreren er enig i, at der er en stor udfordring i nogle af landets tyndtbefolkede egne.

Kl. 21:07

Den fg. formand (Bjarne Laustsen):

Værsgo til ordføreren.

Kl. 21:07

Peter Kofod (DF):

Tak for spørgsmålet. Det synes jeg er en helt relevant problemstilling, og det er jo noget, som man kender mange steder i landet, altså at det på grund af et postnummer kan være svært at få et lån, også selv om man kan betale for det lån, og selv om man har en stærk økonomi. Jeg synes – og nu kan vi lige så godt gå ind i selverkendelsen – at vi på højrefløjen har været for langsomme til at anerkende, at det offentlige også kan spille en rolle på det her område, bl.a. igennem statsgarantier, for at sørge for, at folk også kan få en bolig og finansiere den i de områder, og det kunne vi godt tænke os at gøre bedre.

Kl. 21:08

Den fg. formand (Bjarne Laustsen):

Tak. Så er det fru Fie Hækkerup for et opfølgende spørgsmål.

Kl. 21:08

Fie Hækkerup (S):

Tak. Jeg hørte lidt ordføreren sige det, men nu vil jeg lige for en sikkerheds skyld spørge. Regeringen ønsker jo også at permanentgøre og forbedre statsgarantien for boligkøb i de danske yderområder for at imødegå den her udfordring, og derfor vil jeg også høre ordføreren, om det er noget, ordføreren tænker at Dansk Folkeparti kunne se sig selv være med i.

Kl. 21:08

Den fg. formand (Bjarne Laustsen):

Værsgo til ordføreren.

Kl. 21:09

Peter Kofod (DF):

Ja, det kunne det jo nok godt. Det kunne jeg godt forestille mig at vi kunne være interesseret i. Når jeg siger »forestille mig«, er det, fordi jeg har været finansordfører i 14 dage, så det kan godt være, at vi lige må kigge det igennem en gang. Men ja, det er jeg absolut åben for, for jeg anerkender fuldstændig problemstillingen, og at vi skal finde nogle løsninger dér.

Kl. 21:09

Den fg. formand (Bjarne Laustsen):

Tak for det. Så er det fru Rosa Eriksen fra Moderaterne. Værsgo.

Kl. 21:09

Rosa Eriksen (M):

Tak for ordet. Jeg har læst i jeres partiprogram, at I har fokus på alkoholoverforbrug, og at vi skal optimere behandlingen til dem, der har et overforbrug af alkohol. Jeg vil rigtig gerne spørge ordføreren, hvordan I forholder jer til de 122.000 børn, der lever i hjem med alkoholoverforbrug, og hvordan de skal hjælpes med de traumer, de får af at være pårørende.

Kl. 21:09

Den fg. formand (Bjarne Laustsen):

Værsgo til ordføreren.

Kl. 21:09

Peter Kofod (DF):

Det er et rigtig godt spørgsmål, og det jo også derfor, jeg er medlem af et parti, der går ind for en stærk offentlig sektor og går ind for, at vi skal have en stærk stat, der kan hjælpe med nogle af de her ting, og hvor der er råd til at prioritere de børn og de pårørende, som står i de her meget vanskelige situationer, når et familiemedlem har et misbrug – og det behøver jo ikke kun dreje sig om alkohol; det kan være alt muligt andet, som kører af sporet.

Kl. 21:10

Den fg. formand (Bjarne Laustsen):

Tak. Så er det fra Rosa Eriksen fra Moderaterne igen. Værsgo.

Kl. 21:10

Rosa Eriksen (M):

Tak for svaret. Så vil jeg spørge ordføreren om det her med tørklæder og sundhedspersonale. Hvis man tager jeres eksempel og siger, at man ikke må have hovedbeklædning på, når man er på arbejde som sundhedspersonale, hvordan vil du så erstatte alle de dygtige medarbejdere, der er i dag, når vi i forvejen mangler?

Kl. 21:10

Den fg. formand (Bjarne Laustsen):

Værsgo til ordføreren.

Kl. 21:10

Peter Kofod (DF):

Jeg vil forvente, at de tager tørklædet af.

Kl. 21:10

Den fg. formand (Bjarne Laustsen):

Tak. Så er det hr. Frederik Vad fra Socialdemokratiet. Værsgo.

Kl. 21:10

Frederik Vad (S):

Tak for det. Dansk Folkeparti har jo før talt meget om paradigmeskift, og jeg synes faktisk også, at der i det her regeringsgrundlag ligger et paradigmeskift på hele uddannelsespolitikkens område, som er ret interessant. Altså, groft sagt har det jo desværre været sådan i mange år i det her land, at jo færre ressourcer du kommer med hjemmefra, jo sværere har sådan den fællesskabsfinansierede uddannelsesindsats været, og jo flere ressourcer du har med i ryggen hjemmefra, jo bedre finansieret har den del af uddannelsessystemet, som du har brugt, været. Og her tror jeg, der er et potentiale til, at det kan vendes fuldstændig på hovedet.

Derfor kunne jeg godt tænke mig at spørge Dansk Folkeparti om, hvordan Dansk Folkeparti vil gå ind i forhandlingerne om at skabe en uddannelsespolitik, som først og fremmest er til gavn for de mennesker, der kommer fra hjem, hvor der ikke er en uddannelseskultur, hvor forældrene ikke er i arbejde, og hvor man har mest brug for, at der er nogle, der bistår en med at komme igennem en uddannelse.

Kl. 21:11

Den fg. formand (Bjarne Laustsen):

Tak. Vi bruger ikke direkte tiltale – men værsgo til ordføreren for besvarelsen.

Kl. 21:11

Peter Kofod (DF):

Tak for spørgsmålet. Det er jo et stort spørgsmål at forholde sig til. Jeg håber, at spørgeren kan få ret i, at meget af det her kan vendes om, for sagen er, at i mange år – årtier, vel efterhånden – har der ikke været evidens for, at sådan noget som eksempelvis su har været med til at bryde den sociale arv. Altså i forhold til mange af de her ting har der ikke været evidens for, at de har virket efter det, der egentlig var hensigten – noget af det, man regnede med ville ske for mange år siden.

Så der er helt klart en udfordring her, og jeg anerkender også det, der er spørgerens præmis i det, så det må vi se om vi kan få løst. Men altså, I kan jo starte med at indkalde, og så må vi se på, hvordan vi løser det.

Kl. 21:12

Den fg. formand (Bjarne Laustsen):

Tak. Så er det hr. Frederik Vad. Værsgo.

Kl. 21:12

Frederik Vad (S):

Det bliver rigtig, rigtig godt, tror jeg. Tak.

Kl. 21:12

Peter Kofod (DF):

Det er super. Tak for det.

Kl. 21:12

Den fg. formand (Bjarne Laustsen):

Så er det Mohammad Rona fra Moderaterne. Værsgo.

Kl. 21:12

Mohammad Rona (M):

Tak for det, og tak for talen. Er der områder, hvor ordføreren synes det går godt med integrationen?

Kl. 21:12

Den fg. formand (Bjarne Laustsen):

Værsgo til ordføreren.

Kl. 21:13

Peter Kofod (DF):

Det er et ufattelig godt spørgsmål. Det er jo ikke lige det, man hører om til daglig, vel?. Jeg kan ikke lige komme på det i talende stund.

Kl. 21:13

Den fg. formand (Bjarne Laustsen):

Værsgo til hr. Mohammad Rona for et opfølgende spørgsmål.

Kl. 21:13

Mohammad Rona (M):

Okay. Så lad mig prøve at stille et måske lidt mere simpelt spørgsmål. Hvornår fortjener man så at få opholdstilladelse i Danmark?

Kl. 21:13

Den fg. formand (Bjarne Laustsen):

Værsgo til ordføreren.

Kl. 21:13

Peter Kofod (DF):

Der vil jo være mange forskellige kriterier, alt efter hvilken ordning du søger ind på. Det ville være fuldstændig forkert for mig, hvis jeg stod og skitserede, at der var én vej til det hele, for det er der jo ikke. Der er stor forskel på, om du kommer til Danmark og banker på og siger, at du skal have beskyttelse, eller om du kommer til Danmark og siger, at du har en enormt attraktiv uddannelse og gerne vil have lov til at bruge den her og i øvrigt betale topskat.

Kl. 21:13

Den fg. formand (Bjarne Laustsen):

Tak. Så er det hr. Peter Have fra Moderaterne. Værsgo.

Kl. 21:13

Peter Have (M):

Tak for ordet, og i øvrigt også tak for talen. Når man kun har 10 minutter, er jeg helt med på, at man ikke kan komme ind på alting og der ikke var tid til at snakke om klima. I Moderaterne er vi meget optagede af klimaet, og vi vil rigtig gerne nå alle vores målsætninger. En af de ting, vi gerne vil, er at have en grøn indenrigsflyvning, og den kunne vi godt tænke os var finansieret med en billetafgift på 100 kr., som delvis skal være med til at finansiere forskning i udvinding af grønt brændstof til de her indenrigsflyvninger, der gerne skulle være grønne. Jeg vil bare lige høre, om det er noget, som ordføreren vil være med til at arbejde for.

Kl. 21:14

Den fg. formand (Bjarne Laustsen):

Værsgo til ordføreren.

Kl. 21:14

Peter Kofod (DF):

Tak for spørgsmålet. Jeg synes, det er et rigtig godt spørgsmål. Jeg er ikke ubetinget fan af den her afgift på at flyve, men jeg er meget stor tilhænger af, at noget af det, som danskerne bliver ved med at gøre, og det er at flyve, kan vi lægge om og gøre på en grøn måde, for jeg tror ikke på, at folk stopper med at spise kød, at de stopper med at flyve, eller at de stopper med at køre bil, fordi der lige pludselig er en dagsorden, der hedder klima. Så derfor skal vi finde ud af at gøre de ting og give folk de muligheder, uden at det bare bliver en forbudsvej og alt muligt andet. Men spørgeren spørger om finansiering. Jeg er ikke som sådan tilhænger af, at man laver sådan en afgift, nej.

Kl. 21:15

Den fg. formand (Bjarne Laustsen):

Værsgo til hr. Peter Have fra Moderaterne igen.

Kl. 21:15

Peter Have (M):

Tak. Det er jeg ærgerlig over. Jeg kunne ellers godt have set frem til sådan nogle gode samtaler om det.

Jeg vil godt lige følge op på min kollegas spørgsmål omkring tørklæderne. Nu er det jo sådan, at vi har medarbejdere, som er dygtige, mange steder i det her samfund, som på nuværende tidspunkt bærer deres tørklæder. Så hvis vi nu skal sige til dem, at de skal tage dem af, og de ikke vil, er det så sådan, at man skal fyre de her medarbejdere?

Kl. 21:15

Den fg. formand (Bjarne Laustsen):

Værsgo til ordføreren.

Kl. 21:15

Peter Kofod (DF):

Jeg tror, at det var gået helt af sig selv. For jeg anerkender da fuldstændig, at der er dygtige mennesker alle steder i det her samfund. Så selvfølgelig var det gået af sig selv. Det ville jo være en forventning, der var på arbejdspladsen, et krav, man stillede, og det ville folk jo som sådan leve op til.

Kl. 21:15

Den fg. formand (Bjarne Laustsen):

Tak. Så er det hr. Sigurd Agersnap fra SF. Værsgo.

Kl. 21:15

Sigurd Agersnap (SF):

Tak for ordet. Jeg vil gerne spørge hr. Peter Kofod om et emne, som Dansk Folkeparti har været med til at sætte fokus på længe, nemlig inflationshjælpen. Vi ser lige nu nogle af konsekvenserne af inflationen, bl.a. ude blandt dem, der bor til leje. Der har været en stigning på 15 pct., i forhold til hvor mange lejere der er blevet opsagt i de seneste måneder. Vi har 50.000 lejere, som lige nu har et negativt rådighedsbeløb hver måned. Er det noget, DF vil være med til at sætte fokus på, altså at lave en plan, der kan hjælpe lejerne?

Kl. 21:16

Den fg. formand (Bjarne Laustsen):

Værsgo til ordføreren.

Kl. 21:16

Peter Kofod (DF):

Helt klart, ja. Det var noget af det, vi håbede at regeringen ville have gjort sig til bannerfører for og måske allerede havde taget hul på inden jul. Det er vores frygt, at hvis vi venter, ja, så kommer vi i en situation, hvor en gruppe borgere bliver presset længere og længere ud over kanten. Så det er et klart ja herfra.

Kl. 21:16

Den fg. formand (Bjarne Laustsen):

Tak. Så er det Sigurd Agersnap igen. Værsgo.

Kl. 21:16

Sigurd Agersnap (SF):

Tak for det. Det er jeg jo glad for at høre. Der har vi en god, fælles sag, som jeg håber vi kan skubbe frem. Det kræver jo også i et eller andet omfang en finansiering. Jeg ved ikke, om ordføreren har gjort sig nogen tanker om, hvordan man kunne finde finansiering. Et af de forslag, jeg i hvert fald kunne komme med, er, at der jo ligger nogle annullerede beskatninger af ejendomsselskaber i forbindelse med Arnepensionen, som både Dansk Folkeparti og SF har været med til at vedtage før i tiden, som måske kunne findes frem igen.

Kl. 21:17

Den fg. formand (Bjarne Laustsen):

Værsgo til ordføreren.

Kl. 21:17

Peter Kofod (DF):

Det må vi se på. Og ellers har jeg jo nævnt en række forskellige finansieringskilder til slut i min ordførertale; dem kunne vi jo også kigge på.

Kl. 21:17

Den fg. formand (Bjarne Laustsen):

Vi siger tak til hr. Peter Kofod. Der er ikke flere spørgsmål. Og så skal vi byde velkommen til Aki-Matilda Høegh-Dam fra Siumut. Værsgo.

Kl. 21:17

(Ordfører)

Aki-Matilda Høegh-Dam (SIU):

Tak for ordet. I disse dage hører jeg flere og flere folketingsmedlemmer, kollegaer og samarbejdspartnere sige, at de ønsker at arbejde for et mere styrket rigsfællesskab. Det glæder mig selvfølgelig at opleve, hvordan tingene allerede har ændret sig fra første gang, da jeg blev valgt ind i Folketinget, frem til i dag, men hvad er rigsfællesskabet?

I 2021 lavede Epinion en undersøgelse sammen med Altinget og DR om danskernes holdning til rigsfællesskabet. Her blev konklusionen, at to ud af tre danskere var tilhængere af et rigsfællesskab. Hvilket rigsfællesskab? tænkte jeg. Kan man da være et såkaldt rigsfællesskab og være en enhedsstat på samme tid? Så jeg begyndte at tænke over, hvad det er for nogle associationer, der mon vækkes for danskerne med ordet rigsfællesskab. Kunne det være ord som historie, kultur, geografi, muligheder, smuk natur eller storhed? I så fald lyder rigsfællesskabet også som en rigtig god idé, men hvilket ord vil egentlig også dukke op, hvis man tilsvarende havde spurgt kalaallit/inuit om, hvilke associationer vi får, når vi hører ordet rigsfællesskab? Kunne det være helt andre ord som kolonisering, danisering, folkemord, tvangsfjernelser, tvangsnedlukning, manglende retssikkerhed eller racisme?

Det er der selvfølgelig ikke lavet nogen undersøgelser af mere konkret, men jeg tør alligevel godt gøre opmærksom på det, og jeg tør alligevel godt at tænke, at det altså gør en forskel, om man kommer fra Danmark, Færøerne eller Kalaallit Nunaat/Inuit Nunaat, når der er tale om det danske kongerige. Når jeg siger dette, er det selvfølgelig ikke for at sprede en negativ stemning. Mit mål er at gøre opfattelserne mellem de to meget forskellige folk langt mere realistiske. I den omtalte undersøgelse kom det jo også frem, at de fleste danskere er villige til at give grønlændere og færinger lidt mere politisk råderum, men alene det faktum, at en af befolkningsgrupperne har mulighed for at give mere frihed til en anden befolkningsgruppe, beviser jo, at der endnu reelt ikke er et fællesskab.

Idéen om rigsfællesskabet er som sagt en rigtig god tanke, men endnu ikke en reel realitet. Så er der tale om magtbegærlighed, eller er der tale om uvidenhed fra Danmarks side? Jeg ønsker jo selvfølgelig at tro bedste om folk og vælger derfor at tro på det sidstnævnte.

Og det stiller mig så i en position, hvor jeg også oftest bliver nødt til at gøre opmærksom på nuancerne og realiteterne. Et rigsfællesskab er nemlig kun muligt, såfremt der er tale om et føderalt samarbejde, ikke om en enhedsstat. Men det er jo kun muligt, såfremt der er tale om tre selvstændige og statsdannede lande, der ligeværdigt er indgået i et samarbejde med hver deres højhedsret over eget land. Derfor mener jeg, at et ønske om statsdannelse ikke skal ses som en afstandstagen, men rettere som et ønske om at være en ligeværdig del af verden og opfyldelsen af et reelt ligeværdigt samarbejde mellem vore lande.

Nu, hvor vi taler om demokrati, er et af demokratiets vigtigste grundsten jo også sikring af borgernes rettigheder. Retssikkerheden er lige netop en af de negligerede danske ansvarsområder, jeg også ønsker at kigge nærmere på i den kommende valgperiode. Jeg vil selvfølgelig også følge mine igangsatte tiltag fra sidste valgperiode til dørs. Men når der er knap 40 ansvarsområder, som Danmark varetager for Kalaallit Nunaat/Inuit Nunaat, er der altså mildest talt nok at tage fat i. Til disse knap 40 ansvarsområder er vi jo to folketingsmedlemmer fra Grønland og et Grønlandsudvalg. Som formand for Grønlandsudvalget har det også været vigtigt for mig at tale med vores nye udvalgsmedlemmer om forventningerne og ønskerne til og forhåbningerne for udvalgsarbejdet. Jeg oplever en positiv velvilje fra samtlige medlemmer, og den positive velvilje er i den grad gengældt. Jeg ser frem til et godt samarbejde på kryds og tværs af den nye regering.

Kl. 21:22

Det er også værd at minde de øvrige folketingsmedlemmer om at tjekke op på de poster, de hver især er blevet tildelt, idet de godt kan overlappe med Danmarks ansvarsområder for Grønland. I så fald vil jeg gerne opfordre til, at I bliver opdateret om, hvordan det står til med disse ansvarsområder i Grønland i forhold til jeres respektive udvalg. Hold møder med nogle grønlandske interessenter, læs forskningsartikler, og træk i arbejdstøjet, ikke med henblik på at bestemme eller tage beslutninger overhovedet for kalaallit/inuit igen, men med henblik på at lytte, lære og tage ansvar, for det koster også at have et geografisk udvidet dansk kongerige. Derfor skal der lyde en åben invitation herfra. Siumuts dør står altid åben for alle.

Personligt er jeg også fortrøstningsfuld. Jeg er også ambitiøs for den kommende valgperiode. Jeg er parat til at finde de støvede og forsømte ansvarsområder, vi ikke har kigget på i mange år, og som har stået glemt i en kælder her i Folketinget og samlet mug hen over de mange år. Det, at jeg står her som genvalgt, betyder ikke, at jeg betragter mit ansvar som rutinearbejde. Det betyder, at jeg nu kender min vej rundt på Borgen og vil finde de gemte kældre, sagsmapper og årsagerne til forrådnelsen. Det kunne f.eks. være angående fødevareområdet eller udlændinge- og integrationsområdet, straffeloven – eller rettere manglen på samme – samt retssikkerheden for grønlænderne både i Grønland og i Danmark.

Under denne valgkamp opfordrede jeg den grønlandske befolkning til at stemme på en, de delte værdier med, og jeg er både stolt og taknemlig over den opbakning, jeg fik fra mit folk, og som jeg er blevet sendt tilbage her til Borgen med. Jeg vil gøre mit allerbedste for at leve op til den ære, det er at repræsentere så robust et folk, som der er derhjemme i Arktis.

Nunaqqatikka. Sullisseqqinnissannut piareerpunga. Qujanaq.

Kl. 21:25

Den fg. formand (Bjarne Laustsen):

Tak for talen. Så er der en række korte bemærkninger, og det er først fra hr. Kim Aas, Socialdemokratiet. Værsgo.

Kl. 21:25

Kim Aas (S):

Tak, og tak til ordføreren for en rigtig god tale, og jeg tager meget positivt og imødekommende imod den. Jeg sidder jo selv i udvalget og kan nikke genkendende til det her med, at der er en positiv stemning i udvalget i forhold til at indgå i det her arbejde, som bestemt kræver, at man trækker i arbejdstøjet en gang imellem. Men det er jo klart, at regeringen ønsker at udvikle det samarbejde, der er imellem Grønland, Færøerne og Danmark, med respekt for den kultur og de tilstande, der nu er i hvert vores land. Hvad ser ordføreren som et af de største udviklingssteder, vi kan arbejde med som udvalg og som Folketing?

Kl. 21:25

Den fg. formand (Bjarne Laustsen):

Værsgo til ordføreren.

Kl. 21:25

Aki-Matilda Høegh-Dam (SIU):

Først og fremmest tak for spørgsmålet, og tak for det gode samarbejde. Jeg tænker i hvert fald, at som det blev sagt i talen, er der de her knap 40 ansvarsområder. Det er en lang liste, og bag listen, hvis man går endnu dybere, er der også en lang liste over, hvad det egentlig betyder at have de ansvarsområder; hvad det er for nogle lovgivninger og hvad det er for nogle udfordringer, vi står med. Det kan have noget at gøre med miljøet i farvandene, det kan have noget at gøre med arveretten, det kan have noget at gøre med straffe eller mangel på samme, fordi vi har foranstaltninger, og det kan have med rigtig mange udfordringer og problematikker at gøre. Det er en lang, lang liste, og jeg synes, at vi sagtens kan kigge på det sammen og blive endnu mere konkrete på, om der er et eller andet, også i forhold til de enkelte udvalg og ikke kun i Grønlandsudvalget.

Kl. 21:26

Den fg. formand (Bjarne Laustsen):

Tak. Hr. Kim Aas, værsgo.

Kl. 21:26

Kim Aas (S):

Jamen der vil jeg sige til ordføreren, at det vil jeg glæde mig til at være behjælpelig med i udvalget. Tak for det.

Kl. 21:26

Den fg. formand (Bjarne Laustsen):

Værsgo til ordføreren.

Kl. 21:26

Aki-Matilda Høegh-Dam (SIU):

Jeg glæder mig også til den videre udvikling af udvalgsarbejdet. Nu har vi allerede planlagt en lang række møder, og jeg glæder mig også til at dykke ned i alle de her udfordringer.

Kl. 21:27

Den fg. formand (Bjarne Laustsen):

Tak. Så er det hr. Karsten Hønge fra SF.

Kl. 21:27

Karsten Hønge (SF):

Altså, jeg anerkender jo selvfølgelig Siumuts helt naturlige ambitioner om selvstændighed for Grønland og at se skridtene frem mod en selvstændiggørelse og en statsdannelse, som fru Aki-Matilda Høegh-Dam nævner. Der er jo en lang række områder, som ikke er hjemtaget, så hvad er Siumuts konkrete planer for, i hvilket tempo man hjemtager områderne? For det ville være det naturlige at gå i gang med i stedet for at tale om selvstændighed og tale om statsdannelse – for simpelt hen at gå i gang med det.

Så hvad er den konkrete tidsplan for at hjemtage områderne? Og hvis man taler om statsdannelse, må man vel sige, at en hjørnesten i en statsdannelse må være retssystem og politi. Så er det noget, vi kan se man hjemtager inden for den nærmeste fremtid? Jeg tænker, at det også vil være noget, der ville blive modtaget meget positivt i Danmark, for der har vi brug for de fængselsbetjente og politibetjente, der i dag er i Grønland. Så det kunne der være en fælles interesse i. Vi har en interesse i at få de mennesker til Danmark, hvor vi mangler politibetjente og fængselsbetjente, og det er en hjørnesten i en statsdannelse. Så er det inden for en ret kort tidshorisont, at de ambitioner skal indfries?

Kl. 21:28

Den fg. formand (Bjarne Laustsen):

Tak. Værsgo til ordføreren.

Kl. 21:28

Aki-Matilda Høegh-Dam (SIU):

Jamen først og fremmest synes jeg, det er vigtigt at pointere, at jeg i min tale netop også snakker om et ønske om et rigsfællesskab og en øget demokratisering, og det adskiller sig ikke fra ønsket om statsdannelse. Vi kan sagtens snakke om, hvordan man opnår statsdannelse, men det har ikke nødvendigvis noget at gøre med, at man laver en liste og siger, hvilke ansvarsområder man tager. Det handler om højhedsret over eget land; der er ikke noget facit for det, så et land ikke kan være dannet som stat, hvis der er et enkelt ansvarsområde, man ikke har. Det samme gælder for Danmark. Altså, Danmark har ikke som ansvarsområde at skulle tage til månen, ligesom man har det i USA, men derfor går man jo ikke og siger, at Danmark ikke er dannet som stat. Jeg prøver bare at komme ind på de strukturelle problemer, vi har, og det vil også være passende, at man på den måde kan være med til at se på løsningsforslagene, med hensyn til hvordan vi kan få styrket demokratiseringen, heriblandt måske en opbakning til statsdannelse.

Kl. 21:29

Den fg. formand (Bjarne Laustsen):

Tak. Hr. Karsten Hønge for et opfølgende spørgsmål. Værsgo.

Kl. 21:29

Karsten Hønge (SF):

Jamen jeg anerkender jo fuldstændig Siumuts fuldstændig forståelige og berettigede ambitioner om et selvstændigt Grønland, men det var naturligt, synes jeg, at stille spørgsmålet, når der nu ligger en række områder, som i dag hører under Danmark; man må da forvente, at et parti, der har de her stærke ambitioner, også kan levere et bare nogenlunde realistisk bud på – måske også i et kortere tidsperspektiv – hvornår man hjemtager områderne, for det kan man jo bare gøre. Man kan gøre det fra på mandag; der er jo ikke noget, der forhindrer det. Og en hjørnesten i en statsdannelse må vel siges at være netop det med at få overhøjheden over retssystemet og politiet til Grønland.

Så hvornår kan vi få de danske betjente og fængselsbetjente hjem til Danmark, altså når man har overtaget området i Grønland? Det må vel være en naturlig følge. Er det i et kort perspektiv? Er det sådan inden for et par år? Er det måske inden for 10 år? Eller hvornår er det, at man i Siumut ser en konkretisering af tankerne om statsdannelse?

Kl. 21:30

Den fg. formand (Bjarne Laustsen):

Værsgo til ordføreren.

Kl. 21:30

Aki-Matilda Høegh-Dam (SIU):

Altså, først og fremmest er der en del konkretisering i ønsket om statsdannelse, men jeg deler ikke ordførerens tanker om, at man skal lave en facitliste for de ansvarsområder, som Danmark varetager lige i øjeblikket og negligerer, og sige: Det her overtager vi i morgen, og det her overtager vi dagen efter, så vi derefter kan blive dannet som stat. Sådan fungerer det ikke. Det samme kan man sige om alle mulige andre lande; det er jo ikke sådan, man danner stater. Det handler om højhedsret, og der kan jeg jo godt se, at der er en uenighed.

Men jeg er glad for opbakningen til statsdannelse generelt. Jeg kunne godt tænke mig at snakke yderligere om, hvilken opbakning der så også kunne ses konkretiseret fra SF's side.

Kl. 21:30

Den fg. formand (Bjarne Laustsen):

Tak. Så er det hr. Carsten Bach fra Liberal Alliance. Værsgo.

Kl. 21:30

Carsten Bach (LA):

Tak. Som både grønlandsordfører og forsvarsordfører ser jeg meget frem til et tæt samarbejde i den kommende periode. Jeg vil egentlig godt starte med at ønske tillykke til Grønland med ikke at være omfattet af loven om afskaffelse af store bededag; så heldige er vi andre ikke. Og også tillykke med den særstatus, der på en eller anden måde er givet for de nordatlantiske medlemmer i regeringsgrundlaget, hvoraf det fremgår, at regeringen vil inddrage de nordatlantiske medlemmer om relevante forhold i forbindelse med forhandlingerne om det kommende forsvarsforlig. Det læser jeg jo nærmest som en automatik eller en forhåndstilkendegivelse af, at ordføreren i hvert fald i det mindste bliver inviteret til forsvarsforligsforhandlingerne; så heldige er vi andre så heller ikke. Derfor vil jeg gerne spørge ordføreren om, hvordan ordføreren forholder sig til, at der måske er risiko for et meget smalt kommende forsvarsforlig.

Kl. 21:31

Den fg. formand (Bjarne Laustsen):

Værsgo til ordføreren.

Kl. 21:31

Aki-Matilda Høegh-Dam (SIU):

Først vil jeg sige, at jeg selvfølgelig deler tanken om, at vi skal lave så brede forliger som overhovedet muligt, men jeg kunne også godt have tænkt mig at se den samme tankegang, dengang de grønlandske og nordatlantiske mandater ikke blev inviteret til andre forlig. Jeg synes, at det er vigtigt, at vi begynder at snakke om, hvordan det så egentlig er, vi begynder at forhandle. Nu bringer man f.eks. store bededag op, men det er jo et grønlandsk ansvarsområde. Det giver jo ikke mening at sammenligne det herinde i salen. Det ville jo være det samme, som hvis man sagde, at vi i Grønland havde lavet en eller anden lovgivning om strafferammer om, og at man derfor skulle være taknemlig fra dansk side for, at man så ikke havde lavet den samme ændring. Det hænger jo ikke sammen. Men jeg håber i hvert fald, at man kan tage nogle yderligere diskussioner om, hvordan vi egentlig får konkretiseret nogle af de her ting.

Kl. 21:32

Den fg. formand (Bjarne Laustsen):

Tak. Så er det hr. Carsten Bach for et opfølgende spørgsmål.

Kl. 21:32

Carsten Bach (LA):

Tak. Jeg kunne egentlig helt konkret godt tænke mig at vide, om ordføreren har tænkt sig at deltage i de relevante dele af forsvarsforligsforhandlingerne, hvis det ender sådan, at der ikke er andre partier, der deltager, og så vil ordføreren og ordførerens parti ultimativt faktisk stå bag et kommende forsvarsforlig, hvis det ender med ikke at indeholde andre end SVM-regeringen.

Kl. 21:33

Den fg. formand (Bjarne Laustsen):

Værsgo til ordføreren.

Kl. 21:33

Aki-Matilda Høegh-Dam (SIU):

Jeg kan i hvert fald sige, at vi har et princip, som gentagne gange bliver gentaget af forskellige partier fra Grønland, nemlig at der er intet, der skal besluttes om os uden os. Og det betyder jo også, at når man laver et forsvarsforlig og inddrager Arktis og inddrager, hvor vi bor, ånder og lever – grunden til, at Danmark overhovedet bliver inddraget i Arktis – skal vi selvfølgelig være med til den diskussion. Det er jo det samme med alle mulige andre ting, vi står og diskuterer her i salen. Af gode grunde prøver vi ikke at involvere os for meget i interne, udelukkende danske anliggender, fordi vi har en forventning om, at man så heller ikke vil gøre det fra dansk side i Grønlands Inatsisartut.

Kl. 21:34

Den fg. formand (Bjarne Laustsen):

Tak. Og så er det fru Brigitte Klintskov Jerkel, Det Konservative Folkeparti.

Kl. 21:34

Brigitte Klintskov Jerkel (KF):

Tak. Og tak for talen. I Det Konservative Folkeparti vil vi jo rigtig gerne bevare og styrke samarbejdet i rigsfællesskabet ud fra ligeværdighed og respekt – hvor vi også værner om vores tre landes særpræg. Vi er bl.a. kommet med et udspil med nogle forskellige initiativer til netop at styrke samarbejdet, hvor vi jo bl.a. foreslår et særskilt ministerie netop for rigsfællesskabet. Og jeg kunne egentlig godt tænke mig at høre, hvad ordføreren mener om det.

Kl. 21:34

Den fg. formand (Bjarne Laustsen):

Det får vi svar på nu. Værsgo til ordføreren.

Kl. 21:34

Aki-Matilda Høegh-Dam (SIU):

Tak for spørgsmålet. Der må jeg være hudløst ærlig og sige, at det ikke er noget, jeg kan bakke op om. Og uden at turde sige for meget vil jeg sige, at det vil være svært at finde flertal til det hos den grønlandske befolkning, netop fordi det er et emne, der har været oppe at vende flere gange. Og grunden til, at man ikke vil gøre det, er, at vi kan se, at vi ender tilbage i en tid, hvor man havde et Grønlandsministerium i Danmark, hvor en del af vores medbestemmelse blev frataget os, og det ønsker vi jo selvfølgelig ikke.

Så selv om jeg kan se, at tanken og ønsket om ligeværdighed er der, tror jeg også, det er vigtigt, at vi får lidt mere inddraget, hvad det er, der er bekymringer om fra grønlandsk side.

Kl. 21:35

Den fg. formand (Bjarne Laustsen):

Tak. Så er det fru Brigitte Klintskov Jerkel for en opfølgning.

Kl. 21:35

Brigitte Klintskov Jerkel (KF):

Tak for svaret. Vi har jo f.eks. også foreslået, at man laver en årlig parlamentarisk samling vores tre lande imellem. Det er bare endnu et af de forslag, som vi er kommet med.

Men så kunne jeg egentlig godt tænke mig at høre: Hvad har ordføreren så af forslag til, hvad vi kan gøre her i den kommende folketingsperiode for ligesom at styrke vores samarbejde i rigsfællesskabet?

Kl. 21:36

Den fg. formand (Bjarne Laustsen):

Værsgo til ordføreren.

Kl. 21:36

Aki-Matilda Høegh-Dam (SIU):

Tak for spørgsmålet. For at gøre det kort vil jeg sige, at jeg i hvert fald synes, det er vigtigt, at vi har den her diskussion. Jeg synes, det er vigtigt, at vi sætter flere ord på det. I forhold til hvad Siumut har af konkrete forslag lige i den her valgperiode, vil jeg sige, at hvis spørgeren bare havde sagt, at det gjaldt generelt, ville vi jo selvfølgelig have snakket om statsdannelse, hvor bl.a. det, som spørgeren kom ind på, altså møder med parlamentarikerne, kunne være relevant – det kunne vi jo sagtens være kommet ind på. Men lige i den her valgperiode vil jeg bare opfordre til, at man i forhold til alle de ansvarsområder, som Danmark varetager, og som mildest talt mangler en kærlig hånd, skal tage et medansvar, netop fordi vi har med nogle medborgere at gøre, som har brug for det her løft. Og det viser også bare en eller anden form for velvillighed at prioritere det.

Kl. 21:37

Den fg. formand (Bjarne Laustsen):

Tak. Så er det fru Trine Pertou Mach fra Enhedslisten. Værsgo.

Kl. 21:37

Trine Pertou Mach (EL):

Tak for det, og tak for ordførerens tale. Jeg glæder mig rigtig meget til samarbejdet, bl.a. i Grønlandsudvalget og i Den Arktiske Delegation. Jeg har to spørgsmål til ordføreren. Det første går på det arktiske samarbejde eller den arktiske sikkerhed så at sige, for det er jo ikke bare en fælles arktisk sikkerhed eller en rigsfællesskabssikkerhed; det er jo i virkeligheden klodens sikkerhed, det drejer sig om, og det er noget, der rækker langt ud over diskussionen om forsvarsforbehold. Så hvad vil ordføreren sige vil være det vigtigste, vi kan diskutere i det indeværende folketingsår, når det gælder kampen mod klimakrisen og sikkerheden i det perspektiv, der ikke bare er militært?

Kl. 21:37

Den fg. formand (Bjarne Laustsen):

Værsgo til ordføreren.

Kl. 21:37

Aki-Matilda Høegh-Dam (SIU):

Først og fremmest tak for ordførerens spørgsmål og den gode dialog, vi allerede har. Dernæst vil jeg sige, at det er et oplagt emne at komme ind på, nemlig vores alle sammens sikkerhed. Det er korrekt, at det er et globalt sikkerhedsproblem, og det er ikke blot noget, der vedrører de enkelte lande. Selvfølgelig bliver vi også nødt til at tage hensyn til de forskellige landes geografiske og demografiske områder, og det kan godt være svært, når man ikke har været i den nordlige del af Grønland, at se, hvordan livet egentlig kan være deroppe, hvor barsk naturen kan være. Og det hele hænger jo sammen.

Apropos det så hænger det meget godt sammen med det, man kommer ind på i forbindelse med klima, for Grønland og vi, kalaallit/inuit, er jo nogle af dem, der bliver hårdest ramt af klimaforandringerne, netop fordi vi er så tæt på der, hvor det sker. Den måde, vores forfædre plejede at fortælle om jagtmønstre og bæredygtighed på, kan man ikke engang rigtig bruge længere, for isen er begyndt at smelte langt hurtigere, og det bringer befolkningen i fare. Jeg synes helt klart, at det også er en global udfordring, man bliver nødt til at kigge på sammen, og der er også en masse CO2-aftryk, vi måske også kan kigge på. Hvis vi bare kigger på det danske kongerige, er der også et stort CO2-aftryk fra dansk side, man måske også kan have en dialog om hvordan vi kan være med til at bekæmpe.

Kl. 21:39

Den fg. formand (Bjarne Laustsen):

Så er det fru Trine Pertou Mach for en opfølgning. Værsgo.

Kl. 21:39

Trine Pertou Mach (EL):

Tak for svaret. Jeg tænker, at vi sagtens kan finde fælles fodslag om det. I forlængelse af det spørgsmål er der jo masser af diskussioner i Grønland om, hvordan man kan sikre en erhvervsudvikling, der kan styrke det grønlandske samfund, også rent økonomisk. Set fra ordførerens side, hvad kunne så være vigtige perspektiver fra Danmarks side at støtte med i forhold til at skabe en bæredygtig erhvervsudvikling?

Kl. 21:39

Den fg. formand (Bjarne Laustsen):

Værsgo til ordføreren.

Kl. 21:39

Aki-Matilda Høegh-Dam (SIU):

Tak for spørgsmålet. Kort sagt mener jeg, at man også bliver nødt til at være mere åben for en form for finansieringsmuligheder, specielt til iværksættere. For bare 5 år siden så vi, at der var rigtig mange, der spændte ben, hver gang der var nogen, der gik hen og bankede på døren og tilbød at indfri nogle muligheder i Grønland, og så blev der sagt, at det er der ikke rigtig nogen ønsker om. Men det var kun, lige indtil den amerikanske præsident gerne ville købe Grønland, for så blev det lige pludselig interessant for resten af verden, og så kunne man se, at der var et potentiale der. Hvis der er et reelt ønske om at styrke en eller anden form for fællesskab mellem landene, bliver man også nødt til at gøre det, før nogle andre stormagter synes, at det så at sige bliver interessant, altså have dialogen, have mulighederne allerede nu og prøve at inkludere inuit i den her proces så meget som muligt.

Kl. 21:40

Den fg. formand (Bjarne Laustsen):

Tak. Så er det hr. Christian Friis Bach fra Radikale Venstre.

Kl. 21:40

Christian Friis Bach (RV):

Tak for det, og tak til fru Aki-Matilda Høegh-Dam for en meget fin og stærk tale. Jeg ser frem til samarbejdet i Grønlandsudvalget og i Den Arktiske Delegation, men jeg vil også forsøge at tage imod den gode opfordring til at inddrage rigsfællesskabet i alle udvalg og sagsområder i Folketinget. Det var en vigtig pointe. I Radikale Venstre værdsætter vi og ønsker at styrke samarbejdet inden for rigsfællesskabet, men vil respektere ønsker om øget selvbestemmelse og suverænitet. Fru Aki-Matilda Høegh-Dam talte om styrken i rigsfællesskabet, men også om de svære emner og om vores vanskelige historie og om den måde, hvorpå vores sprog om rigsfællesskabet er forskelligt og måske står i vejen for vores samtale. Og mit spørgsmål er: Hvad kan vi gøre bedre og mere for at fremme en forsonings- og forståelsesproces, der kan føre til ligeværdighed og en fælles og demokratisk samtale mellem Grønland og Danmark?

Kl. 21:41

Den fg. formand (Bjarne Laustsen):

Tak. Værsgo til ordføreren.

Kl. 21:41

Aki-Matilda Høegh-Dam (SIU):

Først og fremmest kvitterer jeg for ønsket om et godt samarbejde og de gode dialoger, vi allerede har haft. Jeg synes, at der i hvert fald er flere lag i det; det er jo ikke et simpelt spørgsmål, man bare lige kan besvare på et minut. Man kan jo både snakke om det konkret strukturelle, og man kan se på, hvordan det stadig er således, at vi har tre lande, men at det jo trods alt er Grønland og Færøerne, der på en eller anden måde har afgivet suverænitet til Danmark, og ikke Danmark, der har afgivet suverænitet til de resterende lande. Og det er også derfor, at vi bliver ved med at bringe statsdannelse op, for hvis vi skal have et reelt føderalt samarbejde, er det også der, vi skal hen. Men hvis vi snakker om det helt medmenneskelige plan, synes jeg netop også, det er vigtigt, at vi får inddraget hele historien. Der er rigtig mange mennesker, der er i live i dag, som har levet inden for den skarpe ende af koloniseringen. Man bliver nødt til at være hudløst ærlig og åbne op for diskussionen om, hvad der har været, så vi på den måde alle sammen også kan tage et skridt videre og sige: Nu kan vi altså godt begynde at forsone os.

Kl. 21:42

Den fg. formand (Bjarne Laustsen):

Tak. Hr. Christian Friis Bach.

Kl. 21:42

Christian Friis Bach (RV):

Tak, og det var så en opfølgning på spørgsmålet omkring klimaet og klimaforandringerne fra fru Trine Pertou Mach, kan man sige. Det fyldte ikke meget i talen. Mit spørgsmål er: Hvilke meget konkrete klimainvesteringer og -initiativer ser ordføreren som særlig afgørende i den kommende tid, og som vi kunne samarbejde om i forhold til Grønland?

Kl. 21:43

Den fg. formand (Bjarne Laustsen):

Værsgo til ordføreren.

Kl. 21:43

Aki-Matilda Høegh-Dam (SIU):

Tak for spørgsmålet. Ordføreren og jeg har jo allerede snakket meget kort, og jeg ved netop, at nogle forslag fra ordførerens side bl.a. har været noget omkring en klimainvesteringsfond. Jeg synes, at sådan nogle ting kunne være rigtig spændende at kigge på. Jeg synes i hvert fald, det er vigtigt, at vi ikke kun lader det ligge der. Hvis vi kigger på hele kongeriget, bliver vi også nødt til at afbalancere hele CO2-aftrykket. Vi bliver nødt til at kigge på bæredygtighed i forhold til vores mad, og vi bliver også nødt til at kigge på vedvarende energi og ikke kun grøn energi, der kun er der i en kort periode ad gangen.

Kl. 21:44

Den fg. formand (Bjarne Laustsen):

Tak. Og så er det hr. Anders Kronborg fra Socialdemokratiet.

Kl. 21:44

Anders Kronborg (S):

Tusind tak for talen. Jeg synes, der var et ord, som ordføreren nævnte, som både er kontroversielt, men også vigtigt, og noget, vi bør snakke om. Det er ordet uvidenhed. Jeg var selv flere gange på Grønland i sidste valgperiode i forbindelse med mit folketingsarbejde, og jeg blev overrasket over, hvor meget nyt jeg lærte om Grønland. Jeg mødte også grønlandske unge, som jeg talte med, og jeg fik i hvert fald fik et indtryk af, at den viden, de havde om Danmark, var sparsom. Det samme har jeg oplevet blandt danske unge, altså at den viden, de har om Grønland, er meget, meget sparsom. Og skal vi have rigsfællesskabet til at fungere rigtigt, blomstre og spire og gro, så er det vigtigt, at vi kender hinanden, altså hvis ambitionen om et stærkt fællesskab mellem to ligeværdige parter skal blomstre. Og derfor kunne jeg godt tænke mig at spørge ordføreren: Hvordan styrker vi synergierne i rigsfællesskabet? Hvordan får vi den uvidenhed til at blive til viden for endnu flere?

Kl. 21:45

Den fg. formand (Bjarne Laustsen):

Værsgo til ordføreren.

Kl. 21:45

Aki-Matilda Høegh-Dam (SIU):

Uha, synergien! Nej, jeg synes, det er et rigtig godt spørgsmål fra ordføreren, specielt også fordi, at sådan som jeg har oplevet det, bare inden for de seneste 4 år, så har der været en kæmpe udvikling i den her vidensopbygning, og jeg mener helt klart, at vi skal være med til at holde den her udvikling kørende, så den netop ikke bare bremses. For bare omkring, skal vi sige 7 år siden, var det sådan, at hvis der var en debat hjemme i Grønland om nogle oplevelser, man havde haft i mødet med det danske system eller i mødet med nogle af de her aktører, som også har været oppe at vende i forhold til spiralskandalen og lignende, så blev man mødt med, at man bare skulle holde det lidt for sig selv, pænt sagt, ikke? Men efter en udvikling er vi allerede nået til, at vi nu har haft en større debat om det. Vi har presset vores grænser, og vi er blevet mere kloge på, hvad der er sket i fortiden for netop at kunne være med til at gøre fremtiden bedre. Og den udvikling skal vi ikke stoppe.

Kl. 21:46

Den fg. formand (Bjarne Laustsen):

Tak. Hr. Anders Kronborg. Værsgo.

Kl. 21:46

Anders Kronborg (S):

Det er jeg sådan set ikke uenig i, og jeg ser også utrolig optimistisk på nogle af de ting, der er sket i de sidste år. Jeg synes i øvrigt, at når vi ser regeringsgrundlaget, er der jo et rigtig godt afsnit om rigsfællesskabet, som man kan være stolt af, både i forhold til Grønland og Færøerne, men også i forhold til Danmark. Men jeg tror, det er vigtigt, som ordføreren siger, at den der motor skal holdes i gang, og at vi faktisk også skal besøge hinanden. Og hvis vi ser på venskabsbyer, hvis vi ser på klasser, der besøger hinanden i forhold til grundskole, ungdomsuddannelser osv., så har vi jo en udfordring med at få flere unge mennesker til at smelte sammen, og det er bare sådan en opfordring. Jeg ved, at ordføreren har forfulgt det spor, og det synes jeg vi skal forfølge i fællesskab.

Kl. 21:47

Den fg. formand (Bjarne Laustsen):

Værsgo til ordføreren.

Kl. 21:47

Aki-Matilda Høegh-Dam (SIU):

Mange tak for, at det bliver bragt op. Jeg er jo ikke uenig, men grunden til, at jeg godt kan være lidt tilbageholdende omkring det, er, at der ofte er mere viden om Danmark fra Grønlands side, fra grønlandske unge, end omvendt. Og jeg tror også, det kan skabe en barriere, hvis man skal gøre alt på præcis samme måde, f.eks. vidensopbygning. Hvis man bare kigger på forskning, mangler der stadig en del forskning om det inuitsamfund, vi lever i, og man kan også bare tage vores fødevarevaner og lignende. Den her forskning bliver vi også nødt til at få skabt og få større viden omkring det, få skabt mere af det, få skabt en viden og en fortælling skabt af inuitgrønlændere selv. Og det kan også være med til at skabe en helt anden form for forståelse fra aktører fra Danmarks side, eksempelvis.

Kl. 21:48

Den fg. formand (Bjarne Laustsen):

Så siger vi tak til Aki-Matilda Høegh-Dam fra Siumut. Og så skal vi have fru Aaja Chemnitz fra Inuit Ataqatigiit. Værsgo.

Kl. 21:48

(Ordfører)

Aaja Chemnitz (IA):

Mange tak. Tak for det. Nu er det de afgørende minutter, kan jeg se, i håndboldkampen, men jeg håber, I kan fastholde fokus.

Allerførst vil jeg sige et stort og hjerteligt tillykke med valget til alle de nyvalgte folketingsmedlemmer, ikke mindst til de mange nye medlemmer af Folketinget. Vi glæder os fra IA's side til at samarbejde bredt med partierne her i Folketinget. Inuit Ataqatigiit er Grønlands frie stemme, og vi ser mere på sagerne, end vi ser på partinavnene, når der skal samarbejdes. Vi støtter den nye regering, og det er vi glade for vi gør sammen med vores nordatlantiske kollegaer. Inuit Ataqatigiit har glædet sig til at komme i gang, og der er nok at tage fat i. Ikke mindst når vi kigger på et kommende forsvarsforlig, hvor vi glæder os over, at Grønland nu kommer til at sidde med. Det er vitterlig historisk.

Et efterhånden velkendt motto for Inuit Ataqatigiit er netop: intet om Grønland uden Grønland, intet om os uden os. Og derfor glæder det os, at vi nu formelt er med til at træffe beslutninger om vores eget land, det manglede da også bare. I den forbindelse vil vi også gerne minde om, at der er brug for en demokratisk debat hjemme i Grønland om netop forsvarsområdet. Hvad er de vigtigste opgaver? Hvad er det, vi ønsker at gøre på forsvarsområdet hjemme i Grønland? Og derfor vil vi tage initiativ til, i de kommende uger, at skabe den debat hjemme i Grønland. Noget, der er sikkert, er, at Inuit Ataqatigiit kæmper for en fredelig udvikling i Arktis. Og som en del af den arktiske kapacitetspakke indgik naalakkersuisut og regeringen en aftale om større inddragelse af det grønlandske erhvervsliv, og det er en aftale, som det er vigtigt vi følger op på. Det kræver en dialog med erhvervslivet og en generel opfølgning.

For i Grønland har vi ikke ligesom i Danmark en forsvarsindustri. Vi har en række virksomheder, som gerne vil være med til at løse forsvarets udfordringer i Grønland. Air Greenland er et eksempel, Tusass, som er vores teleselskab, er et andet eksempel, og der er en lang række andre virksomheder, der arbejder i Grønland, men også både i Danmark og i Grønland. Sidste uge holdt jeg bl.a. et oplæg i Arctic business network for en lang række virksomheder fra både Grønland og Danmark, som arbejder i Grønland, og mit budskab til virksomhederne var, at de også skulle være med til at være kreative og være med til at tænke på, hvordan de kunne bidrage til forsvarets opgaver i Grønland i fremtiden.

I forsvarsforliget vil Inuit Ataqatigiit fokusere på at styrke beskyttelsen af kritisk infrastruktur, særlig vores søkabler og vores internet i Grønland, styrke cybersikkerheden, styrke overvågningen af luftrummet, styrke overvågningen i vandet og under vandet. Vi ønsker, at vi udvider adgangen til, at man kan tage en uddannelse inden for forsvaret, både i Grønland, men også i Danmark.

Et af de helt store temaer, som vi havde til folketingsvalget den 1. november hjemme i Grønland, var et tættere samarbejde mellem Grønland og Danmark på sundhedsområdet. Og Grønland har selv langt hen ad vejen det fulde ansvar for sundhedsområdet derhjemme og indgår således nogle økonomiske aftaler, primært med Rigshospitalet i København, om ydelser i det danske sundhedsvæsen, ligesom vi også har et patienthjem her i København. Og som i Danmark og i resten af verden er vores sundhedsvæsen udfordret. Men i modsætning til Danmark og Norden har Grønland dobbelt så høj dødelighed, når det handler om folk, der har kræft. Det vil og det skal vi ændre. Neriuffik, som svarer til Kræftens Bekæmpelse i Danmark, nyder rekordhøj opbakning i befolkningen i Grønland, fordi der er så mange, der er berørt af det, og i de sidste år har de år efter år samlet rekordhøje beløb ind til kræftramte og deres familier. Jeg tror faktisk, vi har verdensrekord pr. indbygger i de indsamlinger, som der bliver lavet til kræftramte.

En af grundene til den høje dødelighed, der er i Grønland, er en sen diagnose af kræftsygdommen. Inuit Ataqatigiit vil gerne ændre det, ved at der indgås en aftale mellem naalakkersuisut og den danske regering om, at der bliver adgang til en sundhedspakke, hvor man har direkte adgang til kræftpakkerne i Danmark. Det er et nyt område, som vi ikke har samarbejdet om før. Og ligeledes mener vi også, at vi bør samarbejde om, at der skal etableres et ekstra patienthjem i Aalborg, hvor der bor rigtig mange grønlændere, og hvor man på den måde også som familie kan være med til yde omsorg og pleje for de folk, som er syge og er i Danmark.

Vi mener, at et friere sygehusvalg for grønlændere i Danmark kan være med til at sikre, at de får bedre hjælp. Der er folk, som gerne vil hjem til deres familie eller bekendte i Danmark og få pleje. Det giver rigtig god mening, frem for at de skal være på et patienthjem meget langt væk fra deres familie.

Kl. 21:53

På samme måde er der f.eks. også folk, der har sommerhus, og det vil også give mening at udnytte den mulighed, for at de kan få hjælp på den måde.

Så ved at sikre direkte adgang til nye kræftpakker i Danmark, ved at sikre et friere sygehusvalg og ved at sikre et ekstra patienthjem i Aalborg kan vi være med til at sikre, at sundhedsvæsenet i Grønland får et tiltrængt løft.

En mærkesag, som mange af jer også godt ved er vigtig for Inuit Ataqatigiit og også for ordføreren, er udsatte børn og unge. Derfor er vi også meget, meget glade for, at den nye regering netop prioriterer indsatsen for udsatte børn unge højest i den del af regeringsgrundlaget, der har med rigsfællesskabet at gøre.

Konkret peger Inuit Ataqatigiit på, at der bør afsættes 50 mio. kr. i de kommende år til at fortsætte samarbejdet mellem Grønland og Danmark om fortsat at bekæmpe seksuelle overgreb på børn hjemme i Grønland. Indsatsen bør evalueres, og den bør målrettes borgerne, så midlerne gør størst mulig gavn. En hel del af de 80 mio. kr., der allerede er blevet afsat, er blevet brugt til Socialstyrelsen i Nuuk, som har vokset sig voldsomt stor i antallet af medarbejdere, og det var jo ikke det, der var hensigten med midlerne – det var jo faktisk, at de skulle ud at arbejde endnu tættere på borgerne.

Så ja, man kan sige, at der er nok opgaver at tage fat i. Vi har været med til at sikre tre børnehuse i Tasiilaq, Maniitsoq og Ilulissat, og det arbejde vil vi gerne følge op på i den her valgperiode, fordi der er flere kommuner, der har givet udtryk for, at de også ønsker at få børnehuse. Mange af de her indsatser er jo del af en strategisk indsats for netop at komme seksuelle overgreb på børn til livs i Grønland, og jeg tror, de fleste kan være enige om, at vi selvfølgelig skal gøre det, men også fordi der er så mange nye medlemmer, synes jeg, det er vigtigt at fremhæve det som en af de sager, som vi kæmper hårdt for.

Noget af det, vi taler en del om i Grønland, er også, hvordan vi kan forebygge de mange selvmord, som der er i Grønland. Heldigvis er tallet på vej nedad, også fordi det er noget, som man er med til at bryde tabuet om. Forfatteren Niviaq Korneliussen, som nogle af jer måske har hørt om, har jo skrevet en bog, som netop tager fat i de her svære emner, og det er noget, som de unge i Grønland har været med til at give nogle anbefalinger til os politikere om, og dem vil jeg rigtig gerne være med til at følge op på.

Så I kan høre, at der er nok at tage fat i. Det er bare med at komme i arbejdstøjet – der er mange emner, der presser sig på: et tættere samarbejde om klimaet; en grøn omstilling; et mere sikkert arbejdsmiljø; en mere usikker verden og et samarbejde i Arktis, der er under pres på grund af krigen i Ukraine og Ruslands ageren. Netop konsekvenserne af klimakrisen er noget, som vi først og fremmest mærker hjemme i Grønland og Arktis. Havisen svinder ind, og det udfordrer vores fangst og vores fiskeri hjemme i Grønland, og samtidig ved vi også, at vejret bliver mere uforudsigeligt og mere ekstremt. Mange tror, at det bliver varmere i Grønland, men på nogle områder bliver det også koldere, så vi oplever, at tingene bliver mere uforudsigelige og sværere at kunne forholde sig til. Det betyder også, at det landbrug, som vi har i Grønland, står over for en uvis fremtid, og derfor vil Inuit Ataqatigiit arbejde hjemme i Grønland for en klimatilpasningspulje, hvor vi først analyserer, hvad behovet for den grønne omstilling er, og hvordan vi kan være med til at lave den her tilpasning, fordi vi i det grønlandske samfund oplever så tydeligt, at klimaet forandrer sig.

Den grønne omstilling kræver også, at vi både derhjemme i Grønland, men også her i Folketinget kigger på, hvordan vi kan samarbejde, for vi ved, at det er et globalt problem, som vi selvfølgelig gerne vil tage ansvar for at gøre noget ved, men vi vil også gerne gøre det i samarbejde med den nye regering.

Med disse ord vil jeg bare sige tak for ordet. Jeg glæder mig til debatten. Jeg ser frem til det kommende arbejde i den her folketingsperiode. Mange tak.

Kl. 21:58

Formanden (Søren Gade):

Tak til ordføreren. Den første spørger er fru Maria Durhuus.

Kl. 21:58

Maria Durhuus (S):

Tak for ordet, og tak til ordføreren for en virkelig, virkelig god tale. Det er altid meget, meget inspirerende at tale med ordføreren og høre om de lokale forhold, der gør sig gældende i Grønland. Jeg har selv haft fornøjelsen af at arbejde inden for sundhedsvæsenet og har på den måde stiftet bekendtskab med borgere fra Grønland. Der er jo ikke nogen tvivl om, at de, der kender Grønland bedst, også er dem, der er her i salen med et mandat fra Grønland.

Vi ved, at kendskaber bliver til venskaber. Nysgerrighed bliver til viden, som vi kan bruge, og det er ikke nogen hemmelighed, at regeringen ønsker at udvikle fællesskabet mellem Færøerne, Grønland og Danmark i respekt for hvert lands selvstændige identitet, kultur, sprog og aktuelle behov. Så hvor ser ordføreren at der er størst potentiale for udvikling i det fællesskab? Hvor skal vi starte henne? Tak for ordet.

Kl. 21:59

Formanden (Søren Gade):

Ordføreren.

Kl. 21:59

Aaja Chemnitz (IA):

Jeg vil gerne starte med at sige tusind tak til ordføreren for de fine ord, og jeg glæder mig rigtig meget til samarbejdet, og jeg er sikker på, at den erfaring, som man har ude fra den virkelige verden, får man virkelig brug for, når man kommer herind i Folketinget.

Allerførst tænker jeg, at det handler om måske at skabe bedre muligheder for studieture for unge, for jeg tror netop også, at det her med, at når grønlandske, danske og færøske unge for den sags skyld kender til hinanden og kender til hinandens lande, så har vi også grobund for, at vi netop kan være med til at have et samarbejde, også på den lidt længere bane, på et mere ligeværdigt grundlag, kan man sige. Vi har fået sikret nogle penge sammen med vores færøske kollega fra Sambandspartiet til DUF, så unge i Grønland, Danmark og Færøerne kan samarbejde omkring nogle forskellige projekter, som de synes er vigtige. Noget, som jeg synes kunne være ret interessant, var måske at løfte det op til at snakke lidt mere specifikt omkring klima, fordi det jo er noget, der optager de unge i alle tre dele af rigsfællesskabet. Kunne man lave et målrettet fokus, hvor man kunne samarbejde mellem de tre dele?

Kl. 22:00

Formanden (Søren Gade):

Fru Maria Durhuus.

Kl. 22:00

Maria Durhuus (S):

Jeg har ikke yderligere. Tak for et godt svar. Jeg glæder mig til samarbejdet.

Kl. 22:00

Formanden (Søren Gade):

Vi går videre til næste spørger. Det er hr. Karsten Hønge.

Kl. 22:00

Karsten Hønge (SF):

Jeg må sige, at jeg blev utrolig glad, da jeg hørte formanden for naalakkersuisut, Múte Egedes', nytårstale, hvor han jo helt utvetydigt gav opbakning til sanktionerne mod Rusland. Det, jeg godt kunne tænke mig at spørge fru Aaja Chemnitz om, er, hvordan Inuit Ataqatigiit ser en arktisk strategi fremover, der sådan anderledes og mere forpligtende indeholder en koordineret klimaindsats for hele rigsfællesskabet, for om nogen sinde er det blevet tydeligt for alle efter krigen i Ukraine, at man ikke kan adskille klimapolitik, forsyningspolitik fra sikkerhedspolitik.

Kl. 22:01

Formanden (Søren Gade):

Ordføreren.

Kl. 22:01

Aaja Chemnitz (IA):

Mange tak. Tak for spørgsmålet. Ja, i forhold til krigen i Ukraine står vi skulder ved skulder i rigsfællesskabet. Det synes jeg også er rigtig godt. Med mit kendskab, i hvert fald, til Grønlands politik, og det er ret stort, tror jeg aldrig nogen sinde, at Grønland har stået så klart og sagt, at der deler man den samme holdning, og det gør vi selvfølgelig også fra Inuit Ataqatigiits side.

Vi kigger jo ind i noget, hvor f.eks. Arktisk Råd er suspenderet på grund af krigen i Ukraine. Jeg sidder også som repræsentant for arktiske parlamentarikere, hvor vi også har valgt godt nok at genoptage vores arbejde, men uden Rusland, så vi står jo over for en virkelighed, også efter at krigen i Ukraine er ovre, hvor vi skal forholde os til, hvordan vi skal samarbejde med Rusland fremadrettet.

Kl. 22:02

Formanden (Søren Gade):

Hr. Karsten Hønge.

Kl. 22:02

Karsten Hønge (SF):

De første sådan store beslutninger, som det nyvalgte naalakkersuisut tog i 2021, var jo at droppe fremtidig olieefterforskning, men siden hen er regeringen i Grønland blevet udvidet, sådan at der ud over Inuit Ataqatigiit nu også er Siumut, som jo tidligere gik ind for olieefterforskning. Hvordan er den nuværende regering i Grønlands position? Har man en samlet position for at stoppe og ikke arbejde for øget olieudvinding? Jeg synes selv, at det var en fantastisk beslutning, jeg så Inuit Ataqatigiit stå i spidsen for.

Kl. 22:02

Formanden (Søren Gade):

Ordføreren.

Kl. 22:02

Aaja Chemnitz (IA):

Mange tak. Grønland siger stadig væk nej til olieudvinding, fordi det er for sårbart et miljø at gøre det i. Så det er den samme holdning, som der var tidligere, og vi siger også nej til uran, og derfor er det også vigtigt at sige: Hvad siger vi så ja til? Og det er jo bl.a. at kigge på power-to-x og grøn omstilling og brint, som er noget af det, man taler rigtig meget om i Grønland, men der er jo sådan set også et ret tæt samarbejde mellem Grønland og Danmark om at udvikle vandkraftværker i Grønland, og det synes jeg er rigtig positivt.

Kl. 22:03

Formanden (Søren Gade):

Hr. Carsten Bach.

Kl. 22:03

Carsten Bach (LA):

Tak for ordførertalen, og tak for at adressere nogle af de rigtig mange udfordringer, som Grønland står over for i de kommende år. Jeg glæder mig rigtig meget til at samarbejde både i Grønlandsudvalget og i Forsvarsudvalget. Og tak for at adressere forsvarspolitikken som indledning i ordførerens tale. Og jeg vil også gerne lykønske fru Aaja Chemnitz med den her særstatus, som de grønlandske og i øvrigt også de færøske medlemmer af Folketinget har fået i det nye regeringsgrundlag, hvor man sådan set er sikret – i hvert fald sådan, som jeg læser teksten – deltagelse i forsvarsforligsforhandlingerne. Det er jo et privilegie, som vi andre ikke er blevet tildelt på samme måde. Jeg har forsøgt at finde steder i regeringsgrundlaget, hvor Liberal Alliance var nævnt på samme vis, men det er ikke lykkedes mig endnu at finde et tilsvarende skriftsted i regeringsgrundlaget.

Men jeg kunne godt tænke mig at høre ordførerens tanker i forhold til risikoen for, at vi jo faktisk så kan få et nyt, meget smalt forsvarsforlig.

Kl. 22:04

Formanden (Søren Gade):

Ordføreren.

Kl. 22:04

Aaja Chemnitz (IA):

Mange tak. Jeg ved, at der er mange partier, som er misundelige over, at det er skrevet ind i regeringsgrundlaget, at vi skal sidde med i et forsvarsforlig. Det er noget, som ligger denne ordfører rigtig meget på sinde og har gjort det fra dag et – og det er jo netop det, der handler om »intet om os uden os«. Altså, når der skal træffes nogle beslutninger om forsvaret – og det handler jo også om Arktisk Kommando i Grønland – skal vi selvfølgelig også sidde med og være med til at træffe beslutninger om det. Det kan der ikke være nogen tvivl om. Det er blevet skrevet ind i regeringsgrundlaget, og ja, jeg synes, vi har forhandlet godt, og vi står i en god position. Og jeg tænker, at der er en drøftelse, man skal tage omkring store bededag og implikationerne og den sammenhæng, der er i forhold til et forsvarsforlig. Og den tænker jeg man må tage med regeringen. Men ja, vi støtter regeringen, og vi synes, vi har en god position i forhold til at kunne byde ind, ikke kun i forhold til udfordringer, men også med løsninger, i forhold til hvad vi har brug for i Grønland på forsvarsområdet.

Kl. 22:05

Formanden (Søren Gade):

Hr. Carsten Bach.

Kl. 22:05

Carsten Bach (LA):

Tak for svaret, som jeg forstår sådan, at fru Aaja Chemnitz ikke er nervøs for et forsvarsforlig udelukkende bestående af S, V, M og så eventuelt de nordatlantiske mandater. Derfor kunne jeg sådan helt konkret tænke mig at høre ordførerens svar på, om man ultimativt vil stå alene som nordatlantisk medlem af Folketinget sammen med SVM-regeringen i et endeligt forsvarsforlig.

Kl. 22:06

Formanden (Søren Gade):

Ordføreren.

Kl. 22:06

Aaja Chemnitz (IA):

Det tænker jeg at jeg ikke vil forsøge at spå om. Jeg tænker, at der er en proces i gang, hvor man forhandler, og den må vi jo tage. Man kan bare konstatere, at Danmark har et ansvar for forsvaret i Grønland, og at det også bliver en del af de opgaver, man skal tage fat på i et kommende forsvarsforlig. Og noget af det, vi konstaterer, er jo også, at der bl.a. har været en konference i Kangerlussuaq, Søndre Strømfjord, hvor man har talt om, at når der skal være de her mange droner, som man har aftalt i den arktiske kapacitetspakke, kunne det så ikke give mening at lave et dronecenter i Grønland. Og det tænker vi giver rigtig god mening. Så det her med at inddrage Grønland på alle mulige planer giver god mening.

Kl. 22:06

Formanden (Søren Gade):

Fru Brigitte Klintskov Jerkel.

Kl. 22:06

Brigitte Klintskov Jerkel (KF):

Tak. Og tak til ordføreren for talen, og jeg glæder mig til at kunne fortsætte samarbejdet i Grønlandsudvalget og også på socialområdet omkring de udsatte børn og unge.

Som ordføreren selv var inde på i sin tale, afsatte vi jo for nogle år tilbage de her 80 mio. kr. til en indsats i forhold til netop de udsatte børn og unge i Grønland, og som ordføreren også nævner i talen, er størstedelen af de 80 mio. kr. gået til Socialstyrelsen i Nuuk, hvilket jo ikke var meningen. For meningen var jo rent faktisk, at det skulle gå målrettet til en indsats for de udsatte børn og unge.

Hvad tænker ordføreren årsagen er til at størstedelen af de her penge er gået til Socialstyrelsen og egentlig ikke det, der var meningen med de penge?

Kl. 22:07

Formanden (Søren Gade):

Ordføreren.

Kl. 22:07

Aaja Chemnitz (IA):

Mange tak. Det har netop også været vigtigt for Inuit Ataqatigiit i Folketinget at være med til at pege på nogle løsninger på det her område. Vi har jo oplevet, at man måske har lidt mere fokus på sagsbehandlingen, og derfor tror jeg også, at Socialstyrelsen ligesom er vokset med en masse sagsbehandlere, som skal hjælpe kommunerne. Men det nytter jo ikke noget, når der ude i kommunerne ikke sidder tilstrækkelig med sagsbehandlere. Så det er en skævvridning, der er sket, og man må bare konstatere, at det kan vi kun gøre bedre fremadrettet.

Så det tror jeg vi er ret enige om, og det eneste, vi kan gøre, er jo at italesætte det, når det er, vi ser, at her er det gået skævt. Så behovet er jo ædelt nok, netop at der er nogle børn, der har brug for at få bedre hjælp, når de har oplevet et seksuelt overgreb, og når det er 20 pct. af den yngre befolkning, som oplever et seksuelt overgreb, så er det et kæmpeproblem for det grønlandske samfund. Og det er det, vi italesætter, og der må vi netop gå ind og evaluere og kigge på, hvad vi så kan gøre bedre fremadrettet.

Kl. 22:08

Formanden (Søren Gade):

Fru Brigitte Klintskov Jerkel.

Kl. 22:08

Brigitte Klintskov Jerkel (KF):

Tak. Ud over at sidde i Grønlandsudvalget er jeg jo også ordfører for Nordisk Råd, og nu var ordføreren inde på i talen, at ordføreren ønsker et tættere samarbejde omkring klimaet, og det er jeg jo meget enig i vi skal have. Men jeg kunne godt tænke mig at høre, om ordføreren sådan har nogle konkrete tiltag til, hvad vi kan gøre i det her samarbejde landene imellem.

Kl. 22:09

Formanden (Søren Gade):

Ordføreren.

Kl. 22:09

Aaja Chemnitz (IA):

Mange tak. Helt konkret har naalakkersuisut, den grønlandske regering, fået afsat 1 mio. kr. til at lave en analyse i hele Grønland af, hvad behovet er for at lave den her klimatilpasning, og det siger sig selv, når man kender til Grønland, som er kæmpestort, at det ikke er tilstrækkeligt.

Så der er man jo nødt til at gå ind og se, om man kan samarbejde, og om man kan finde noget finansiering andre steder for at lave det her overblik. Så det synes jeg vil være en af de første ting, man skal kigge på, og derefter skal man lave den her klimatilpasning.

Kl. 22:09

Formanden (Søren Gade):

Fru Trine Pertou Mach.

Kl. 22:09

Trine Pertou Mach (EL):

Tak for det, og tak til ordføreren for en rigtig god tale. Jeg glæder mig også rigtig meget til et tæt og konstruktivt samarbejde med ordføreren, fru Aaja Chemnitz, både i de forskellige udvalg, hvor vi sidder sammen, men også i den arktiske delegation om at få en klog og bæredygtig arktisk politik og tilgang i det hele taget, men også generelt vores globale sikkerhed og kampen mod klimaforandringer.

Den grønlandske regerings nej til olieudvinding er jo utrolig eksemplarisk, og man kan ønske, at mange flere lande rundtomkring på kloden vil følge det eksempel. Det er trods alt vejen frem for os alle sammen og for vores alle sammens sikkerhed, og generelt sker der rigtig mange spændende ting under den grønlandske regering, også inden for den grønne omstilling. Og mit spørgsmål går jo i virkeligheden på: Hvad kan Danmark bedst gøre for at understøtte den grønne omstilling og de ambitioner, som den grønlandske regering har på det område?

Kl. 22:10

Formanden (Søren Gade):

Ordføreren.

Kl. 22:10

Aaja Chemnitz (IA):

Mange tak for spørgsmålet, og jeg glæder mig også til samarbejdet. Det bedste, man kan gøre, er jo at fastholde den her dialog, som jeg ved der allerede er mellem regeringen og naalakkersuisut, og så være med til at understøtte det, som man i Grønland gerne vil. For klimaområdet er et hjemtaget område, men som sagt noget, hvor man ligesom er nødt til at strikke sammen, hvordan vi kan have et samarbejde omkring det her. For der er ingen tvivl om, at Grønland jo er et vindue i forhold til klimaforandringerne, og vi oplever det fire gange så meget som resten af kloden.

Så der er et behov for at snakke lidt mere om, at det, der foregår i Grønland, jo ikke kun bliver i Grønland. Når indlandsisen smelter, går det også ud over verdenshavene, og omvendt er det, det der sker af forurening rundtomkring i verden, jo i høj grad også med til at påvirke det hjemme i Grønland. Så der ligger en kæmpe opgave i at samarbejde. Men jeg synes, det er vigtigt, at det er naalakkersuisut, der har teten, og som kommer med de løsningsforslag, som de gerne vil pege på.

Kl. 22:11

Formanden (Søren Gade):

Fru Trine Pertou Mach.

Kl. 22:11

Trine Pertou Mach (EL):

Tak for svaret, og jeg er fuldstændig enig. Det er fuldstændig afgørende, og det var også derfor, mit spørgsmål var, hvordan man kunne understøtte den grønne omstilling. For det er klart, at det er Grønlands grønne omstilling og ikke Danmarks, vi snakker om her. Og grunden til, at det er så vigtigt, er jo netop, som ordføreren siger, at det faktisk har en betydning for hele kloden, og det, Grønland mærker af klimaforandringer, skyldes ting, der er foregået andre steder på kloden og andre landes ageren gennem mange år.

Hvis jeg bare må stille et enkelt spørgsmål mere, går det i virkeligheden på hele den sociale side: Hvad kan Danmark gøre allerbedst for fortsat at understøtte udsatte børns vilkår i Grønland?

Kl. 22:12

Formanden (Søren Gade):

Ordføreren.

Kl. 22:12

Aaja Chemnitz (IA):

Mange tak. For at afslutte debatten omkring klimaet vil jeg sige, at noget af det, man kunne gøre, jo også var at understøtte ICC's arbejde som kongerigets eneste repræsentant for oprindelige folk og netop også det arbejde, som de laver i forhold til de COP, der finder sted, og hvor man skal være med til at repræsentere oprindelige folks rettigheder. Så det er også et område.

Men i forhold til udsatte børn er det 50 mio. kr., vi peger på i første omgang, og derefter vil der også være flere tiltag på justitsområdet. Tak.

Kl. 22:13

Formanden (Søren Gade):

Hr. Christian Friis Bach.

Kl. 22:13

Christian Friis Bach (RV):

Tak til fru Aaja Chemnitz for en meget konkret og konstruktiv tale med utrolig mange gode og konkrete forslag, både når det gælder forsvar og sundhed, udsatte børn og unge, selvmord, klimatilpasning, en grøn omstilling, forslag, som jeg ser frem til at arbejde sammen om at fremme her i Folketinget.

Fru Aaja Chemnitz nævnte kort konsekvenserne af krigen i Ukraine og nævnte i svaret til hr. Karsten Hønge også, at det jo har ført til en suspendering af samarbejdet i Arktisk Råd. Vi må ikke håbe, at det sker, men hvis krigen i Ukraine skulle trække ud og samarbejdet i Arktisk Råd fortsat ikke kan gennemføres, hvilke konsekvenser tror eller frygter fru Aaja Chemnitz det kan få i Grønland og for det arktiske samarbejde?

Kl. 22:13

Formanden (Søren Gade):

Ordføreren.

Kl. 22:13

Aaja Chemnitz (IA):

Tak. Noget af det, som vi samarbejder om i Arktisk Råd, er jo alt det, som vi er enige om. Det vil sige, at forskningen går det helt konkret ud over, det går ud over klimaindsatsen, det går ud over erhvervsudviklingen og også oprindelige folks rettigheder, det går ud over en lang række ting. Så noget af det, som vi har gjort, har netop været at genoptage arbejdet med henvisning til, at klimaet jo ikke venter på, at krigen i Ukraine er ovre, og der er et kæmpestort behov for at trække i arbejdstøjet fra vores side som Arktiske Parlamentarikere.

Så vi prioriterer klima, vi prioriterer erhvervsudvikling, og vi prioriterer oprindelige folks rettigheder, og jeg er blevet valgt som formand frem til 2024 af mine arktiske kollegaer. Så det er jeg jo rigtig glad for, og netop med de her tre overskrifter er der jo masser at tage sig til, og jeg håber også, at Arktisk Råd ikke kommer til at vente alt for længe. Vi har jo et norsk formandskab, som bliver etableret her i år, og derefter et dansk og et svensk, og jeg er meget fortaler for, at der skulle være en nordisk formandsstrategi for, hvad det er, hvad man gerne vil i forhold til Arktisk Råd.

Kl. 22:14

Formanden (Søren Gade):

Hr. Christian Friis Bach.

Kl. 22:14

Christian Friis Bach (RV):

Tak for et godt svar. Fru Aaja Chemnitz har i talen også nævnt en række konkrete erhvervsmuligheder og investeringer i Grønland, og jeg ved, at ordføreren også har meget fokus på at skabe arbejdspladser.

Hvad mener fru Aaja Chemnitz vi kan gøre for at sikre de her investeringer og flere muligheder, arbejdspladser, indkomst i Grønland i samarbejdet her i Folketinget?

Kl. 22:15

Formanden (Søren Gade):

Ordføreren.

Kl. 22:15

Aaja Chemnitz (IA):

Mange tak. Vi har jo i fællesskab været med til at sikre finansiering til to landingsbaner i Nuuk og Ilulissat, men vi ved også, at der ligger et kæmpestort stykke arbejde i forhold til at få det implementeret og få det til at blive en succes i forhold til en bæredygtig turisme i Grønland. Så der kan være et behov for at få afsat nogle penge til noget mikroinfrastruktur, dvs. pontonbroer ude i nogle bygder, det kan være en gangbro i et UNESCO-område. Alle sådan nogle ting kan være med til at sikre, at turisterne har flere steder at gå hen, og at vi får spredt turismen noget mere ud. Så det er noget af det, som Inuit Ataqatigiit vil pege på i kommende forhandlinger.

Kl. 22:15

Formanden (Søren Gade):

Tak. Og så er det fru Anna Falkenberg.

Kl. 22:16

Anna Falkenberg (SP):

Først og fremmest tak for en rigtig god tale. Jeg ser frem til det kommende samarbejde med ordføreren og IA. Når vi har tre lovgivende parlamenter i rigsfællesskabet, opstår der nogle grænsehindringer. På Færøerne oplever vi f.eks. nogle hindringer i forbindelse med told- og momsregler, når der sendes pakker mellem landene. Det kan være alt fra gaver til strikketøj – forskellige ting, der bliver transporteret med post, og hvor der så kommer told på. Er det også noget, man oplever i Grønland?

Kl. 22:16

Formanden (Søren Gade):

Ordføreren.

Kl. 22:16

Aaja Chemnitz (IA):

Tak for spørgsmålet. Jeg glæder mig i særlig grad til samarbejdet med min færøske kollega. Vi har altid haft et godt samarbejde med Sambandspartiet, så det er dejligt.

Ja, vi oplever det som et kæmpestort problem, og jeg tog det op på de sociale medier her for nylig og blev lagt ned med over 200 kommentarer og en lang række mails om absurde historier med bedsteforældre, der modtog billeder af deres børnebørn og skulle betale moms og told af det billede, som de havde modtaget med posten. Der er et eller andet, der ikke hænger sammen der. Folk, der ville sende julegaver fra Grønland til Danmark, skulle også betale moms. Der var en, der sagde, at hun skulle betale mere end 1.000 kr. i moms, så de har valgt ikke at få julegaver hjemme fra Grønland. Så der er i hvert fald noget, der er helt skævt, og noget, som vi i hvert fald i forhold til de grønlandske virksomheder hjemme i Grønland har sagt til erhvervsministeren vi er nødt til at gøre noget ved. Ligeledes vil vi stille et spørgsmål om det her med forsendelse generelt og moms og told af private gaver hjemme i Grønland. Så det er et kæmpestort problem, vi har i Grønland, som vi deler med Færøerne, kan jeg forstå.

Kl. 22:17

Formanden (Søren Gade):

Fru Anna Falkenberg har ikke flere spørgsmål, og så går vi videre til hr. Frederik Vad.

Kl. 22:17

Frederik Vad (S):

Tak for det. Ordføreren nævnte Niviaq Korneliussen i sit indlæg, og jeg læste selv i sommer »Blomsterdalen«, og det er en af de bedste bøger, jeg har læst i flere år, altså virkelig en fantastisk bog, som jo har givet sådan en som mig et meget, meget stærkt indblik i rigtig mange ting, jeg ikke vidste noget om før. Jeg synes, at det, der gør den stærk, er, at den jo er kritisk over for alle positioner og alle typer af magthavere både i Grønland og i Danmark. Den viser også nogle af de udfordringer, der er i mødet mellem mennesker fra Grønland og så det danske uddannelsessystem. Jeg kunne godt tænke mig at høre ordføreren, om ordføreren kan sætte nogle flere ord på, hvad der sker i det der møde, som kan være svært. For det er noget af det, som jeg synes vi måske godt kunne være en lille smule mere opmærksomme på.

Kl. 22:18

Formanden (Søren Gade):

Ordføreren.

Kl. 22:18

Aaja Chemnitz (IA):

Mange tak, og tak for spørgsmålet. Jeg tror, det er lidt mere komplekst end kun mødet mellem Grønland og Danmark, så jeg vil egentlig gerne knytte nogle andre ord til det. Jeg tror, det er vigtigt, at man, hvis man skal skabe social forandring, skal skabe det indefra. Det er os selv, der skal pege på de udfordringer, vi står over for. Og det kan jo være ting, man har oplevet i barndommen, og som man i overført betydning har med sig i rygsækken fra Grønland til Danmark, og som jo, hvad skal man sige, kan gøre, at man står i en lidt mere sårbar situation. Og der tror jeg, at når man så kommer til mødet med Danmark, kan det blive trigget på en anden måde.

Jeg tror, det er vigtigt at huske på, at langt de fleste i Grønland, også vores unge, klarer sig godt – også vores unge, der kommer fra Grønland til Danmark. Jeg kender selv en del grønlandske studerende også fra mine egne børn, som er i Danmark, og jeg synes, det er en fornøjelse også at se, at der er rigtig mange, der virkelig bare går igennem systemet. Men ja, der er nogle, der falder igennem, og der er nogle, vi er nødt til at være særlig opmærksomme på.

Kl. 22:19

Formanden (Søren Gade):

Hr. Frederik Vad.

Kl. 22:19

Frederik Vad (S):

Det er jeg meget enig i, og så vil jeg bare slutte af med at opfordre ordføreren til at komme, hvis der er et eller andet på undervisningsområdet eller uddannelsesområdet generelt, som kunne være relevant i forhold til netop det her. For det var i hvert fald en meget, meget stor øjenåbner for mig at læse »Blomsterdalen«, specielt på det her område. Tak.

Kl. 22:20

Formanden (Søren Gade):

Ønsker ordføreren ordet? Ja, værsgo.

Kl. 22:20

Aaja Chemnitz (IA):

Mange tak – og det er jeg glad for. En meget konkret ting er også, at der er nogle grønlændere, som bliver tildelt psykologhjælp, men som ikke er gode nok til at snakke dansk – for vi må bare erkende, at der er flere og flere med grønlandsk baggrund i Danmark, som ikke er dygtige nok til at snakke dansk flydende – og de har ikke adgang til tolke. De har heller ikke adgang til at få grønlandsksprogede psykologer fra Grønland. Jeg synes bare, at det her med at tænke lidt mere fleksibelt i rigsfællesskabet giver rigtig god mening, så det skulle man måske kigge på sådan helt konkret.

Kl. 22:20

Formanden (Søren Gade):

Vi siger tak til ordføreren, fru Aaja Chemnitz. Og vi går videre i ordførerrækken til fru Anna Falkenberg.

Kl. 22:20

(Ordfører)

Anna Falkenberg (SP):

Tak, formand. Det er et nyt år, en ny virkelighed, samarbejde i en ny betydning. Det er nyt for mig at stå her, en ny virkelighed. Jeg er umådelig taknemlig for at have fået opgaven og ikke mindst tilliden fra de færøske vælgere. Ligesom min forgænger er jeg overbevist om, at de nordatlantiske folketingsmedlemmer er et vigtigt led i at sikre et godt samarbejde mellem rigsdelene – og det er lige præcis det, der er og bliver mit udgangspunkt og det fundament, jeg ønsker at bygge min forholdsvis nye politiske karriere på, nemlig samarbejde.

I Danmark har vi nu fået en historisk regering hen over midten. Det er et samarbejde, som ikke er baseret på manglende alternativer, men som er baseret på en nødvendighed af at finde brede løsninger, også for rigsfællesskabets fremtid. Færøerne har ligeledes fået en ny regering. Mit parti, Sambandsflokkurin, er desværre ikke en del af den, men Sambandsflokkurin vil være en konstruktiv medspiller for den færøske regering i de sager, som vi tror på, og hvor et bredt samarbejde kan gavne det færøske samfund. Det er kun en fordel, at vi samarbejder bredt, for vi lever i tider, hvor det er nødvendigt.

Vi lever i en anden virkelighed, end vi gjorde for blot et år siden. Vi må forholde os til en uforståelig og usikker verden. Der er krig i Europa; Putin gjorde det, som vi alle troede hørte fortiden til. Færøernes forhold til Rusland har ikke ligefrem været elefanten i rummet – nærmest tværtimod. Færøernes fornyelse af fiskeriaftalen med Rusland har været et meget omtalt emne, særlig i de danske medier. Det kan jeg sådan set rigtig godt forstå, og jeg synes, det er godt, at sagen bliver belyst. Og jeg har ikke tænkt mig at stå her i dag og forsvare aftalen, men jeg vil forsøge at skabe forståelse for baggrunden for den.

Lad mig starte med at slå fast, at beslutningen om at forlænge vores fiskeriaftale med Rusland var svær. Det var et stort dilemma. For på den ene side kan man så lave en demokratisk aftale med et udemokratisk land, eller kan vi på den anden side være bekendt at overlade forvaltningen af vores fælles fiskebestand i hænderne på Rusland og dermed intet opsyn have med bestanden og dens bæredygtighed? Fisk kender som bekendt ingen landegrænser, men samtidig er vi også bevidste om, at vi har et ansvar over for vores allierede i Vesten. Det er et moralsk dilemma, og svaret er ikke entydigt, desværre.

Inden krigen var Rusland en af Færøernes største handelspartnere. Det er de ikke længere. Eksporten til Rusland var i 2021 på 2,3 milliarder danske kroner, hvor den i dag nærmest er ikkeeksisterende. Vi har skullet omstille os til en ny virkelighed og har været nødsaget til at finde nye markeder. I nogle tilfælde har det været muligt, især inden for lakseindustrien, men hvad angår den pelagiske industri – sild og makrel – og eksporten heraf, har det været svært.

Som min forgænger sagde det i næsten hver eneste tale, han holdt på den her talerstol, så er det af enorm betydning, at Færøerne får en bedre handelsaftale med EU. Den forhenværende regering på Færøerne og den forhenværende regering her i Danmark har sat et stort arbejde i gang og lagde mange kræfter i at få en bedre handelsaftale med EU. Det har dog vist sig at være svært at trænge igennem i systemet, og tingene går desværre for langsomt. Vi har i dag mere end nogen sinde brug for, at Danmark som en del af EU er en aktiv medspiller, der støtter og arbejder for en fornyet handelsaftale. For sammen har vi en langt større slagkraft. Vi vælger Vesten, men vi har også brug for, at Vesten vælger os.

Kl. 22:25

Jeg vil i min tid her i Folketinget forsøge at skabe en forståelse for og klarhed over de anliggender mellem Danmark og Færøerne, som vi har tilfælles, som en slags selvudnævnt ambassadør for samarbejde. Så hvis nogen skulle være i tvivl, står min dør altid åben til en snak, også hvis det gælder om, hvordan Færøerne sidste år ødelagde Danmarks rekord for flest VM-kvalifikationskampe uden at lukke et mål ind. Spøg til side.

Jeg mener, det er en bunden opgave for regeringen og hele Folketinget at prioritere de fælles anliggender. Og Færøernes politi har ikke været prioriteret tilstrækkeligt. Befolkningstallet er vokset markant, men normeringerne for politibetjentene er desværre ikke fulgt med, hvilket vanskeliggør ethvert ønske om etablering af nærpoliti på Færøerne. Politiets it-systemer er forældede, og de har mistet adgang til vigtige databaser, og dette er, fordi Færøerne er at betragte som – og hold nu godt fast – et usikkert tredjeland i databeskyttelsesretlig forstand, for så vidt angår rigsmyndighedernes behandling af personoplysninger inden for retshåndhævelsesområdet. Eller sagt på almindeligt dansk: Færøernes politi har ikke samme adgang til databaser, som de danske politikredse har. Og det er ikke godt nok. I flerårsaftalen for politiet indgik det ydermere, at der skulle etableres en skydebane på Færøerne, men det har vi desværre ikke set noget til endnu. Ja, Færøerne ligger langt væk fra Danmark, men vores fællesanliggender skal være på samme niveau, og politiet og kriminalforsorgen på Færøerne skal være ligestillede med de danske. Jeg er overbevist om, at der i regeringen og blandt Folketingets partier er en velvilje over for Færøernes politi. Det ses ikke mindst afspejlet i regeringsgrundlaget. Det er jeg meget glad for, og det kommer jeg til at holde jer op på.

Vi er tre forskellige lande med tre forskellige forudsætninger i et unikt fællesskab. Det er ikke nogen hemmelighed, at jeg er stor fortaler for rigsfællesskabet, men et fællesskab og et samarbejde kræver, at vi har forståelse for hinanden og for hinandens ophav, at vi forholder os til hinandens respektive virkeligheder. Jeg møder nogle gange fortællingen om, at Færøerne er et primitivt land, primitivt og konservativt, og at folk flytter fra Færøerne, fordi de ikke passer ind i nogle snævre religiøse rammer. Vi spiser grindehval til morgenmad, har søpapegøjer som kæledyr, kvinder har ingen rettigheder, det er forbudt at være homoseksuel på Færøerne. Det er selvfølgelig karikeret, men det er i hvert fald nogle af de fordomme, jeg og andre færinger møder. Nogle af disse udsagn har rod i virkeligheden, for de kommer selvfølgelig ikke ud af ingenting, men som jeg ser det, er det i dag udsagnene, der skaber virkeligheden, mere end at virkeligheden skaber udsagnene. Det er beklageligt, og det er vi nødt til at lave om på.

Et projekt, der gør op med fordomme og generel uvidenhed om rigsdelene, er projektet Sjómaq. Det er et samarbejdsprojekt mellem Sambandsflokkurin og det grønlandske parti IA. Sjómaq har til formål at skabe kendskab til og forståelse for hinanden samt at oplyse unge i rigsfællesskabet om, hvad vores unikke konstruktion er for en størrelse. Det skal fremme forståelse for vores ligheder, men i den grad også vores forskelligheder. Jeg håber inderligt, at dette projekt kan fortsætte ind i fremtiden. På trods af historiske forskelligheder, trods kulturelle forskelligheder og trods de fremtidige udfordringer står vi sammen. Vi har et unikt rigsfællesskab, et unikt samarbejde, og det er klart, at flere ting kan gøres bedre, men det er mit og vores ansvar, at det bliver bedre.

Den forhenværende S-regering arbejdede helhjertet for at forbedre og udvikle forholdet mellem Færøerne, Grønland og Danmark, og det er jeg virkelig glad og taknemlig for. Og jeg tror på, at den nye SVM-regering kommer til at fortsætte det gode samarbejde med at udvikle fællesskabet. Det viste statsministeren også i sin åbningstale i går, så tak for det. Vi har en ny virkelighed, en virkelighed, der kræver respekt, inddragelse og et tillidsfuldt samarbejde. Som sagt er det et samarbejde, der ikke er baseret på manglende alternativer, men som er baseret på nødvendigheden af fællesskabet. Sambandsflokkurin har altid været garant for samarbejde, og den linje kommer jeg selvfølgelig til at følge. Så jeg ser frem til samarbejdet med jer. Tak for ordet.

Kl. 22:30

Formanden (Søren Gade):

Tak til ordføreren, og vi går straks videre til rækken af korte bemærkninger. Hr. Anders Kronborg.

Kl. 22:30

Anders Kronborg (S):

Først og fremmest tusind tak for en inspirerende, flot og informativ tale, synes jeg. Jeg glæder mig meget til samarbejdet med fru Anna Falkenberg, og jeg vil bare sige, at jeg havde en meget stor respekt for fru Anna Falkenbergs forgænger, der jo, som fru Anna Falkenbergs også siger her, virkelig kerede sig om rigsfællesskabet, men også kerede sig om det store og unikke fællesskab, som vi har i Norden. Og jeg vil bare som Socialdemokratiets færøordfører sige, at jeg tager imod invitationen til at komme forbi, få en kop kaffe og drøfte de udfordringer, der er. I det møde, jeg selv har haft med Færøerne, har jeg jo dér set et meget moderne samfund. Jeg har set skoler, som kan gøre en hvilken som helst dansk borgmester misundelig, tror jeg. Der er virkelig ingen tvivl om, at Færøerne er et samfund, der både er moderne og i fremdrift og også har en befolkning, der virkelig er progressive, om man så må sige, på mange planer. Og derfor kunne jeg godt tænke mig at spørge fru Anna Falkenberg om, om der er nogle akutte ting. Jeg synes, fru Anna Falkenberg nævner rigtig mange spændende ting, også på den lange bane, men er der nogle akutte ting, vi skal have kigget på sådan inden for en overskuelig fremtid?

Kl. 22:32

Formanden (Søren Gade):

Ordføreren.

Kl. 22:32

Anna Falkenberg (SP):

Tak for ordførerens bemærkning om at mødes til en kop kaffe – det ser jeg frem til – hvor vi kan gå yderligere ind i drøftelserne af de konkrete problematikker. Det er rigtigt, at Færøerne også er et moderne samfund, og ofte oplever jeg, at det er det historisk kulturelle Færøerne, der bliver fremstillet, i stedet for det moderne samfund, som vi også er.

I forhold til akutte ting tror jeg, at jeg først og fremmest vil fremhæve politiet, som jeg også gjorde i min ordførertale. Der er nogle konkrete udfordringer, hvor nogle af dem er svære at løse; andre af dem kan være lettere at gå til, hvis der er velvilje til det. Så hvis jeg skal pege på det allerallerførste, jeg synes vi skal løse i fællesskab, så er det de udfordringer, der er inden for politiet og med deres manglende adgang til databaser.

Kl. 22:33

Formanden (Søren Gade):

Hr. Anders Kronborg.

Kl. 22:33

Anders Kronborg (S):

Jamen jeg tror bare, at jeg vil sige tusind tak, og så fortsætter vi dialogen over en god kop kaffe.

Kl. 22:33

Formanden (Søren Gade):

Hr. Morten Dahlin.

Kl. 22:33

Morten Dahlin (V):

Tak til ordføreren for en god tale, og tillykke med debuten. Også tak for det, jeg opfatter som et helhjertet forsvar for rigsfællesskabet, det helt unikke samarbejde, som jo er enestående, og som i en tid, hvor der er konflikter rundtomkring, viser, hvordan tre lande kan indgå i et ligeværdigt samarbejde om at skabe og udvikle det historiske fællesskab, som vi alle er en del af. Så tak for, at fru Anna Falkenberg også leverer et forsvar for det.

Mit spørgsmål går på, om fru Anna Falkenberg kunne sige et par ord om Færøernes interesse i en handelsaftale med EU. Det var jo et emne, der desværre ikke blev så meget tid til i talen, så det kan være, at ordføreren kan uddybe, hvordan ordføreren ser på det emne.

Kl. 22:34

Formanden (Søren Gade):

Ordføreren.

Kl. 22:34

Anna Falkenberg (SP):

Tak for bemærkningerne, og tak for kommentarerne. Der skal ikke være nogen tvivl om, at jeg går helt ind for rigsfællesskabet. Jeg arbejder ud fra det motto, at jeg ønsker at udvikle det i stedet for at afvikle det, og det er jo ud fra den forudsætning, at vi har et fællesskab, der ikke er statisk, men som er dynamisk og udvikler sig hele tiden og skal passe til det samfund og den verden, vi lever i.

I forhold til Færøernes forhold til EU og en handelsaftale har vi i dag en ret gammel handelsaftale, som gør, at vi primært er råvareeksportør til det europæiske marked, og det gør det bl.a. svært for det pelagiske fiskeri, som jeg var inde på lige før, fordi vi ikke har mulighed for at videreforædle det til dåsemad eller til madvarer, som det europæiske marked efterspørger. Det er vores klare ønske at blive mere madvareleverandør til det europæiske marked i stedet for kun at være råvareleverandør, og det vil den nye handelsaftale med EU være en ramme for.

Kl. 22:35

Formanden (Søren Gade):

Hr. Morten Dahlin.

Kl. 22:35

Morten Dahlin (V):

Tak for svaret og for at sætte et par yderligere ord på det. Jeg vil egentlig blot endnu en gang sige tillykke med debuten og tak for talen. Jeg ser frem til det fortsatte samarbejde både her i Folketingssalen, men også i Venstres gruppe, som ordføreren er en meget værdsat del af.

Kl. 22:35

Formanden (Søren Gade):

Så går vi videre i ordførerrækken, og det er hr. Karsten Hønge.

Kl. 22:35

Karsten Hønge (SF):

Jeg vil starte med at sige, det var modigt, og det var godt af fru Anna Falkenberg så direkte at tale om det, vi godt ved er så følsomt, nærmest sprængfarligt, nemlig Færøernes forhold til den aktuelle fiskeripolitik. Det var godt at tale om det i stedet for bare tro på, at det går væk, for det gør det jo ikke, altså udfordringen i det.

Statsministeren sagde jo her den anden dag i åbningstalen, at rigsfællesskabet tager hul på sådan en ny udenrigspolitisk epoke, og at det er noget, der vil kræve noget af os alle sammen. Derfor vil jeg godt lige spørge ind til det her, selv om fru Anna Falkenberg allerede har været inde på det, nemlig at vi ikke kommer udenom, tror jeg, at en ny sikkerhedspolitik vil betyde en afvikling hen over tid af fiskeeksporten til Rusland. Kunne fru Anna Falkenberg sætte nogle flere ord på tidsperspektivet? Jeg ved godt, at den aftale, der er lavet nu, kun er etårig, men hvad er ambitionen om helt at fase det ud? For det er jo noget, der sætter Færøerne i et dårligt lys, det sætter rigsfællesskabet i et dårligt lys, og der er jo ingen grund til i dag, kan man sige, overhovedet på nogen måde at holde hånden under det russiske system.

Kl. 22:36

Formanden (Søren Gade):

Ordføreren.

Kl. 22:36

Anna Falkenberg (SP):

Tak. Jeg deler hr. Karsten Hønges betragtninger om, at det er vigtigt, at vi taler om de ting, der er sårbare, og dem der er lidt sprængfarlige. Så jeg synes, det er rigtig vigtigt, at vi får en debat om det.

I forhold til aftalen med Rusland og hvordan vi udfaser den i det færøske samfund, tror jeg der er en bred enighed om på Færøerne, at vi nu bruger det her år til at finde ud af, hvilke andre muligheder vi har til at få afsat det fiskeri, vi har haft oppe i Barentshavet sammen med Rusland, andre steder. Det tror jeg der er en bred enighed om på Færøerne.

Min forudsigelse er, at aftalen ikke bliver forlænget til 2024, men det er så i hvert fald bare min mening – og det er også min forudsigelse.

Kl. 22:37

Formanden (Søren Gade):

Hr. Karsten Hønge.

Kl. 22:37

Karsten Hønge (SF):

Det er jo klart, at vi vel alle sammen er opmærksomme på, hvor meget både fiskeriet og bierhvervene betyder for færøsk økonomi. Og så måske lidt en opfølgning på det, hr. Morten Dahlin var inde på i forhold til forhandlingerne med EU: Ser fru Anna Falkenberg en parallelitet, en mulighed for, at de aftaler med EU – eller med Danmark, som kan være porten til EU – om at aftage de fisk, der ikke mere skal eksporteres til Rusland, kan hænge sammen tidsmæssigt, så man ikke bare stopper eksporten, uden at man har andre steder at eksportere til? Altså, er der en sandsynlighed for, at man kan få de aftaler på plads med Danmark og EU?

Kl. 22:38

Formanden (Søren Gade):

Ordføreren.

Kl. 22:38

Anna Falkenberg (SP):

Først og fremmest synes jeg, at vi skal adskille fiskeripolitik og handelspolitik – det er to forskellige ting. Også vores forhold til Rusland har været todelt i den forstand. Men jeg synes, at når vi skal til at forhandle en ny aftale med EU, er det vigtigt – også fra EU's side – at man ser bredt på forhandlingsstrategien, altså at det ikke kun handler om én vare, som vi sælger mod at købe en vare, men at man faktisk også ser det i en geopolitisk sammenhæng, når man sætter sig til forhandlingerne. Det synes jeg også EU skal vise den anden vej.

Kl. 22:38

Formanden (Søren Gade):

Vi siger tak, og så er det fru Sólbjørg Jakobsen.

Kl. 22:38

Sólbjørg Jakobsen (LA):

Tak for ordet – og till lukku við valinum! Så tager vi resten på dansk. Som nation er vi med i mange forskellige sammenhænge for at fremme og beskytte menneskers rettigheder. Det gælder lande, hvor vi naturligvis overlader de konkrete anliggender til landet selv på samme måde, som vi gør det med Færøerne. Men nogle gange kan der være emner af menneskelig karakter, som er så vigtige, at der er brug for et skub for at få udviklingen i den rigtige retning.

Kvinders ret til abort kom op at vende igen herhjemme, da udviklingen gik baglæns i USA, og det overraskede mig meget, at der var mange danskere, der ikke vidste, at kvinderne på Færøerne, altså i vores eget rigsfællesskab, ikke har ret til fri abort. Det er en meget hård kamp, som mange mennesker kæmper deroppe. Kan ordføreren være enig med mig i, at selv om vi fra Folketingets side ikke kan diktere færøsk lovgivning, så bør vi bakke de færøske kvinder fuldstændig op og være med til at beskytte dem?

Kl. 22:39

Formanden (Søren Gade):

Ordføreren.

Kl. 22:39

Anna Falkenberg (SP):

Tak for spørgsmålet, og takk fyri lukkuynskini! Først og fremmest er det meget vigtigt for mig at sige, at det er et meget, meget følsomt emne, når det kommer til Færøerne, og det er vigtigt, at vi adskiller tingene, i forhold til hvad der er færøsk lovgivning, og hvad der er dansk lovgivning. Personligt mener jeg, at den lovgivning, der er på Færøerne, ikke er tidssvarende i forhold til den tid, vi lever i. Jeg oplever i dag en debat, som er langt mere konstruktiv og langt mere inddragende, og hvor parterne ikke er så langt væk fra hinanden, som de var bare for nogle år siden. Så jeg ser, at processen går den rigtige vej. Det er noget, der tager tid, men jeg ser nogle store, store spring i udviklingen i debatten de seneste år. Det er jo altid godt, at vi taler om det, men vi skal generelt i det danske samfund bare huske, at det er noget, der skal besluttes på Færøerne.

Kl. 22:40

Formanden (Søren Gade):

Fru Sólbjørg Jakobsen.

Kl. 22:40

Sólbjørg Jakobsen (LA):

Det anerkender jeg fuldstændig, og som en, der er født og opvokset på Færøerne og opvokset med en meget streng holdning til abort, ved jeg også, hvor svært emnet er. Som ny i Folketinget kan man sagtens være nervøs, det har jeg været flere gange, men jeg har aldrig været så nervøs, som jeg er lige nu. Og jeg er i Danmark, der er ikke nogen, der stopper mig nede i Brugsen. Det sker for dem, der kæmper deroppe, og derfor synes jeg, det er vigtigt, at man bruger de platforme, der er. Så selv om vi ikke kan lovgive om det her, bør vi i Danmark bakke op om, at kvinderne i vores eget rigsfællesskab har ret til fri abort.

Kl. 22:41

Formanden (Søren Gade):

Ordføreren.

Kl. 22:41

Anna Falkenberg (SP):

Jeg synes, ligesom jeg sagde til spørgeren, der stillede det forrige spørgsmål til mig, at det er vigtigt, at vi taler om de her emner, der er svære. Det er også et spørgsmål, jeg møder jævnligt ude i det danske samfund. Jeg synes også, det er vigtigt, at vi bruger de platforme, vi har, men det skal selvfølgelig være med en respekt for fordelingen af områderne. En debat, en oplysende debat, skader aldrig noget, og det gør det heller ikke, hvad angår debatten om abort på Færøerne. Derfor synes jeg, det er godt, at vi også kan tale om det her.

Kl. 22:42

Formanden (Søren Gade):

Fru Brigitte Klintskov Jerkel.

Kl. 22:42

Brigitte Klintskov Jerkel (KF):

Tak. Tak for talen til ordføreren, og tillykke med valget til Folketinget. Jeg glæder mig til samarbejdet med ordføreren i både Grønlandsudvalget og Færøudvalget. Som jeg nævnte tidligere her til aften, er vi i Det Konservative Folkeparti også meget optaget af at styrke rigsfællesskabet og samarbejdet i rigsfællesskabet. Som jeg nævnte tidligere over for ordføreren for Siumut, har vi jo foreslået, at der skal oprettes et særskilt ministerium netop for rigsfællesskabet, som særlig skal tage sig af områder som f.eks. uddannelse, sundhed, sprog, erhverv og mobilitet imellem landene i rigsfællesskabet. Hvad tænker ordføreren om det?

Kl. 22:43

Formanden (Søren Gade):

Ordføreren.

Kl. 22:43

Anna Falkenberg (SP):

Først og fremmest tak for bemærkningerne. Jeg synes grundlæggende, at det er en god idé. Altså, jeg kan godt se intentionen med det forslag, der ligger fra De Konservative. Jeg kan godt forstå tanken med det, og jeg tror også, at det vil styrke rigsfællesskabet, men det skal selvfølgelig i så fald være på en måde, hvor man inkluderer både landsstyret på Færøerne og naalakkersuisut i Grønland i det arbejde – altså som sådan en slags trio vil jeg se det for mig.

Kl. 22:43

Formanden (Søren Gade):

Fru Brigitte Klintskov Jerkel.

Kl. 22:43

Brigitte Klintskov Jerkel (KF):

Det er jeg helt enig i, og det skal selvfølgelig foregå med respekt og på en måde, hvor vi værner om hinandens landes særpræg. Men jeg vil meget gerne drikke en kop kaffe med ordføreren på et tidspunkt, hvor vi kan videreudvikle samarbejdet og høre mere om det. Ordføreren er selvfølgelig også velkommen til at komme ind på fra talerstolen, hvad der ellers er af forslag om, hvordan vi kan styrke samarbejdet her i den kommende folketingsperiode.

Kl. 22:44

Formanden (Søren Gade):

Ordføreren.

Kl. 22:44

Anna Falkenberg (SP):

Tak. Jeg vil meget gerne drikke en kop kaffe med ordføreren. I forhold til videre udvikling er der blevet oprettet et kontaktudvalg mellem regeringerne i rigsdelene. Jeg ser for mig, at vi også laver et slags parlamentarisk kontaktudvalg mellem udenrigsudvalgene, altså Det Udenrigspolitiske Nævn og pendanterne på Færøerne og i Grønland. Det synes jeg ville styrke inddragelsen af den brede sikkerheds- og udenrigspolitik i hele kongeriget. Det ser jeg i hvert fald som en oplagt mulighed, der er til at gå til med det samme.

Kl. 22:44

Formanden (Søren Gade):

Hr. Christian Friis Bach.

Kl. 22:44

Christian Friis Bach (RV):

Tak for det. Først tillykke til fru Anna Falkenberg med det flotte valg, og tak for de gode samtaler, vi allerede har haft, og for en god og ærlig tale, også om de svære konsekvenser, som krigen i Ukraine jo også haft for Færøerne – de svære valg, som Færøerne står over for.

Det var også en god tale med positive forslag, herunder handelsaftalen med EU. Fra min tidligere periode som færøordfører husker jeg jo et godt samarbejde omkring grænsehindringer med ordførerens forgænger og gode bedstefar, hr. Edmund Joensen, som jo var rejsende i en liste med konkrete grænsehindringer, der skulle fjernes, og det arbejdede vi sammen om. Jeg vil blot høre fru Anna Falkenberg, hvor meget der er tilbage på den liste, og hvilke grænsehindringer vi skal have fokus på og fjerne i det samarbejde, vi jo gerne vil styrke mellem Færøerne og Danmark.

Kl. 22:45

Formanden (Søren Gade):

Ordføreren.

Kl. 22:45

Anna Falkenberg (SP):

Tak. Det er nemlig en liste, som har været ret lang, og den er faktisk også stadig ret lang, og det er jo grundet af at der hele tiden kommer nye sager på. Det har noget at gøre med, at der er tre lovgivende parlamenter i riget. Jeg har flere gange foreslået, at vi også skal ind at se lidt præventivt på, hvordan vi kan forhindre, at grænsehindringerne opstår. Der har jeg f.eks. foreslået, at man kunne gå ind at kigge på sådan nogle konsekvensafvejninger, når man laver lovforslag, så man faktisk krydser en boks af, hvor der står: Har det her nogen konsekvenser for grænsehindringer i rigsfællesskabet? På den måde ville man være obs på det ude i ministerierne, hvor der bliver lavet lovforslag.

Kl. 22:46

Formanden (Søren Gade):

Hr. Christian Friis Bach.

Kl. 22:46

Christian Friis Bach (RV):

Tak for det. Fru Anna Falkenberg har allerede svaret på det andet spørgsmål, jeg havde, og det var netop om, om ordføreren kunne sætte lidt flere ord på den her idé, som jeg ved ordføreren har om et parlamentarisk kontaktudvalg, og hvordan det kunne blive organiseret, og hvordan vi eventuelt kunne se på det forslag. Ordføreren har sat lidt ord på det, men hvis ordføreren har flere kommentarer til det, synes jeg, det var en idé, vi kunne tale videre om. Tak.

Kl. 22:47

Formanden (Søren Gade):

Ordføreren.

Kl. 22:47

Anna Falkenberg (SP):

Jeg synes jo, det ville være oplagt, at man udvider det samarbejde, der allerede er. Det skal selvfølgelig ske i tæt samarbejde med udvalgene på Færøerne og i Grønland, og tage højde for, hvordan de ser sig selv i arbejdet. Og så er der selvfølgelig også nogle ting, der skal ske, i hvert fald på Færøerne – jeg kender ikke lige så meget til de grønlandske forhold – hvor vi sikrer, at det færøske udvalg får alle de relevante informationer fra ressortministeren på Færøerne. Der er selvfølgelig nogle ting, der også lige skal gøres bedre på Færøerne, men jeg ser for mig, at vi får sådan en bred forankring og implementering af kongerigets brede udenrigs- og sikkerhedspolitik.

Kl. 22:47

Formanden (Søren Gade):

Fru Aaja Chemnitz.

Kl. 22:47

Aaja Chemnitz (IA):

Mange tak. Og tak for en fantastisk flot tale. Jeg ved, der er mange kolleger herinde, som har skrevet under på et papir, hvor de ønsker tillykke med den første flotte tale. Så også herfra skal der lyde et stort tillykke. Og så ser jeg frem til samarbejdet. Vi har jo samarbejdet om Sjómaq, og jeg glæder mig også til, at vi kan udfolde det samarbejde, der generelt er.

Ordføreren var inde på det her med, at Færøerne er et usikkert tredjeland, og jeg kunne godt tænke mig at bede ordføreren uddybe, hvad kan vi gøre ved det, for det er også noget af det, vi oplever i Grønland. Og vi har et meget konkret eksempel i Grønland, som er, at man inden for sundhedsvæsenet er nødt til at sende patientmapper med patienterne fra Grønland til Danmark fysisk; man kan ikke bare sende det elektronisk, ikke alene fordi man ikke har de samme systemer, men også fordi man ikke har den her persondatalovgivning på plads. Og det er jo et ansvar, som Folketinget har. Jeg kunne godt tænke mig at høre, hvad ordføreren siger til det.

Kl. 22:48

Formanden (Søren Gade):

Ordføreren.

Kl. 22:48

Anna Falkenberg (SP):

Tak. Jeg glæder mig også til et kommende samarbejde med fru Aaja Chemnitz.

Først og fremmest – som jeg også lagde vægt på i min tale – er det lidt tungt juridisk, og Færøerne er ikke et usikkert tredjeland som sådan, men det er det i forhold til visse databeskyttelsesregler. Og som jeg har forstået den lovgivning, der er lavet i EU-regi, er det det, som så gør, at Færøerne står uden for. Og det er selvfølgelig meget uheldigt.

Vi oplever oftere og oftere, at der er lovgivning, der kommer fra f.eks. EU, hvor Færøerne og sandsynligvis også Grønland kommer til at stå uden for, hvor de andre europæiske lande egentlig har en mere synkroniseret lovgivning, end hvad man har fra Færøerne og Grønlands side. Det synes jeg er uheldigt, og det er noget, vi bør kigge på i fællesskab.

Kl. 22:49

Formanden (Søren Gade):

Fru Aaja Chemnitz.

Kl. 22:49

Aaja Chemnitz (IA):

Mange tak. Det er der enighed om, vil jeg sige herfra. Noget, man taler om i Arktis, er jo også »food on the move«, og ordføreren var jo også inde på det her med, at der f.eks. er forskellige arter i havet, som ændrer sig – også på grund af klimaforandringerne. I Grønland oplever vi f.eks. at have tun og makrel, hvilket vi aldrig nogen sinde har haft før. Så det skaber jo nogle nye muligheder, men også nogle nye udfordringer. Jeg kunne godt tænke mig at høre, hvad ordføreren har af oplevelser fra Færøerne omkring det.

Kl. 22:50

Formanden (Søren Gade):

Ordføreren.

Kl. 22:50

Anna Falkenberg (SP):

Det er det samme, der sker på Færøerne, nemlig at klimaforandringerne gør, at der er fiskebestande, der flytter rundt i farvandene. Og vi har også fisketyper i dag, som vi ikke har haft før i tiden. Men der vil jeg altså gerne nævne noget, vi kan gøre i fællesskab for at blive klogere på det og de virkninger, der er, og det er at forske mere i vores havstrømme. Min forgænger, hr. Edmund Joensen, gjorde meget ud af, at vi faktisk udfører fælles forskning i vores hav og vores klima og i, hvad klimaforandringerne har af indvirkning på vores havstrømme.

Kl. 22:50

Formanden (Søren Gade):

Hr. Jens Meilvang.

Kl. 22:50

Jens Meilvang (LA):

Jeg vil også sige tak for en rigtig god tale. Ordføreren var selv inde på fiskeriaftalen med Rusland. Det er en aftale, som jeg finder noget problematisk. Danmark har i dag med det seneste bidrag brugt omkring 5,6 mia. kr. på at støtte det ukrainske folks frihed, samtidig med at Færøerne så indirekte finansierer modparten. Tænker ordføreren, at Færøerne har afsøgt alle andre muligheder end at indgå fiskeriaftaler med Rusland?

Kl. 22:51

Formanden (Søren Gade):

Ordføreren.

Kl. 22:51

Anna Falkenberg (SP):

Som sagt i min tale er det ikke, fordi jeg skal stå her og forsvare aftalen. Der har været nogle forhold, der har gjort, at det har været svært at træffe beslutningen i god tid, bl.a. på grund af to valg. Det er ikke, fordi det skal være en undskyldning, men det er en realitet.

Vi har på Færøerne som sagt haft en stor eksport til Rusland, som er nærmest ingenting i dag. Så vi har lidt meget på grund af det, der er sket ude i verden, og vi har også ydet vores til ikke at bistå Rusland mere end nødvendigt. Det er sådan det overordnede, jeg gerne vil sige til det. Men der er selvfølgelig nogle ting, der kan gøres bedre; det er vi helt enige om.

Kl. 22:52

Formanden (Søren Gade):

Hr. Jens Meilvang.

Kl. 22:52

Jens Meilvang (LA):

Jeg siger bare tak for svaret.

Kl. 22:52

Formanden (Søren Gade):

Tak. Og så siger vi tak til ordføreren, fru Anna Falkenberg, og går videre i ordførerrækken med hr. Sjúrður Skaale.

Kl. 22:52

(Ordfører)

Sjúrður Skaale (JF):

Tak for det. Ud på de sene timer på en ólavsøkaaften for nogle år siden måtte jeg trække mig tilbage fra folkefesten for at lade vandet. Det var en mørk aften ude i Á Reyni, den gamle bydel i Tórshavn. Jeg troede ikke, at nogen så mig, men så hører jeg nogen spørge: Sjúrður, er det dig? Jeg var ikke helt færdig med mit ærinde, så jeg vendte mig bare sådan halvt om og så, at det var Danmarks statsminister, hr. Lars Løkke Rasmussen, som stod der i sin meget fine færøske vest med fine broderede blomster på hver side af de glitrende knapper. Vi fulgtes så ad ind i et hus, hvor der var sang, fest og glade mennesker og blandt dem ikke så få, som politisk lå meget langt fra os to og fra hinanden, men det havde absolut ingen betydning. Om man er konservativ eller liberal, kontormand eller fisker, fra bygd eller by, venstreorienteret, færøsk løsrivelsesmand eller liberal dansk statsminister, er det i de 2 dage, hvor der er ólavsøka, langt vigtigere med det, der forener, end det, der skiller.

Nogle få meter længere ude i bydelen Á Reyni står det kendte hus Portugalen. Og hvis Tórshavn under ólavsøka betyder forening, så er Portugalens uhyggelige kælder synonym med splittelse – helt bogstaveligt, for der stod den spidse sten, og på den blev dem, der i gamle dage forbrød sig mod Gud eller kongen, sat med et ben på hver side og med tunge sten bundet til fødderne.

Den forhenværende statsminister kender selvfølgelig historierne om det torturredskab, der skulle splitte et legeme ad, men han har også på samme sted, på ólavsøka efter ólavsøka, oplevet foreningens kraft. Og jeg tror ikke, der kan være tvivl om, at det var kontrasterne mellem oplevelserne på ólavsøka og fortællingerne om den spidse sten, der førte til de idéer, der blev lagt frem i bogen »Befrielsens øjeblik – Samtaler med Lars Løkke Rasmussen«, altså dem om den brede regering, som nu er virkelighed.

For hvorfor skulle partier, der på mange måder udgør det samme politiske legeme, sætte sig selv op på den spidse sten og blive splittet ad? Hvorfor skulle der hænges tunge sten på begge fødder af denne krop – herinde gennem konfliktmaksimerende debatter og i offentligheden, ved at stenene Berlingske og Jyllands Posten blev hængt på højre fod og stenene Politiken og Information blev hængt på venstre fod? Var denne dynamik gavnlig for landet? Eller burde man gå ud af Portugalens mørke kælder og hente inspiration fra ólavsøka i stedet – og i hvert fald, mens tiderne er urolige, gøre op med en ideologisk zigzagstyring af landet? Ja, det burde man, er der så tre partier, som har sagt. De vil ikke kun kigge i deres ideologiske lærebøger, men også se på virkeligheden. Jeg synes, det er en god ting, både personligt og baseret på mit politiske ståsted.

En af mine socialdemokratiske forgængere her i huset, den karismatiske og langskæggede præst med den klare høje røst, Johan Nielsen, fortalte engang en historie om det at være ideologisk og teoretisk fastlåst, og den lyder sådan:

I 1961 sendte russerne det første menneske ud i rummet: Gagarin. Da han kom tilbage, blev han tilkaldt af Sovjetunionens leder, Khrusjtjov, der ville have svar på verdens største spørgsmål: Vores stolte Sovjetunion bygger på den kommunistiske ideologi, og ifølge den er der ingen Gud oppe i rummet, men du har været der, Gagarin, så sig mig, om vi har ret. Så du ham? Findes han? Og Gagarin svarer: Ja, han er der. En chokeret Khrusjtjov kan se konsekvenserne for sin ideologi og for hele sit imperium og siger: Gagarin, det her fortæller du ikke til nogen! Senere er Gagarin på besøg hos paven i Rom, der stiller det samme spørgsmål: Findes Gud deroppe? Og Gagarin kan huske det løfte, han har givet Khrusjtjov, og siger: Der er kun tomhed, pave, der er ingen Gud. Og paven kan selvfølgelig også se konsekvenserne for sit imperium og sin ideologi og siger: Gagarin, det her fortæller du ikke til nogen!

Kl. 22:57

Se, både paven og Khrusjtjov så kun verden gennem deres meget stærke ideologiske briller. Og det, som den her historie kan minde os om, er, at en af de vigtigste egenskaber ved de socialdemokratiske briller er, at de aldrig må være så stærke, at virkeligheden ikke kan ses igennem dem. Brillernes store styrke er netop deres begrænsede styrke. Var det ikke meget godt sagt? (Munterhed).

Altså, brillernes store styrke er netop deres begrænsede styrke. Vil den nye politiske konstellation tage energien, drømmene, kontrasterne og dynamikken ud af dansk politik? Vil blodløse pragmatikere og følelsesløse håndværkere nu tage over? Vil yderfløjene styrkes? Vil den centrifugalkraft, vi har set så mange andre steder, nu sætte ind? Er det den spidse sten, der nu for alvor kommer i brug? Det er der selvfølgelig virkelig en fare for, og den må de tre ansvarshavende politikere være bevidste om.

Færøerne og Danmark har nogle gange gennem historien siddet på den spidse sten. Den dialog og inddragelse, som regeringen lægger op til – først og fremmest, når det gælder forsvarspolitik, men også, når det gælder f.eks. retsområdet – er helt nødvendig for at undgå, at det sker igen. Så tak for det. Og tak for, at man også vil assistere i bestræbelserne på at få Færøerne og EU ned af den spidse sten, som skiller os. Det er vigtigt både økonomisk og ikke mindst strategisk, at vi får en bedre handelsaftale.

Så håber jeg også, at man de næste 4 år vil indføre noget, som vil gavne retssikkerheden i hele riget. Den 10. januar blev to færøske mænd frikendt ved Østre Landsret. De havde haft ledende poster i en bank, der kuldsejlede, og været under anklage i 10 år. Sommeren 2020 blev en anden person i samme sag frikendt i Højesteret. Gennem sine myndigheder var staten efter disse mennesker i 10 år. De mistede deres muligheder for at agere i erhvervslivet, de blev hængt ud i pressen, de betalte en meget høj pris socialt og personligt. Statens lange proces imod disse mennesker var reelt en dom, men ifølge selv samme stat var de altså uskyldige.

Vi har et andet eksempel blandt os 179, der udgør dette Ting. For 7 år siden blev DF’s formand billedligt sagt sat på den spidse sten, hvor han sad til for mindre end 1 måned siden. Og når den spidse sten er din talerstol i 7 år, underminerer det alt, hvad du siger. En af demokratiets røster, en repræsentant for mange borgere – og faktisk et helt parti – blev sat på den spidse sten af EU-systemet og den danske stat, før staten 7 år senere kom frem til, at det var der nok ikke hjemmel til alligevel. Det var lige ved, at staten med urigtige beskyldninger reelt fjernede et politisk parti fra Folketinget. Det er da tankevækkende.

De her meget lange processer underminerer et af retsstatens mest grundlæggende principper. Der må komme en regel, der siger, at når staten beskylder en borger for at have brudt loven, så må den komme til en konklusion inden for rimelig tid, f.eks. 3 år eller 4 år eller 5 år. Der må bare ved lov sættes en grænse. Det ville gavne alle – bortset fra dem, der skulle være retsstatens store vogtere, nemlig den advokatstand, der grotesk nok tjener styrtende med penge på, at uskyldige borgere mange gange reelt kommer til at sidde på den spidse sten en stor del af deres liv. Folketinget bør stille sig på retsstatens og borgernes side. Tak.

Kl. 23:02

Første næstformand (Leif Lahn Jensen):

Tak. Den første spørger er hr. Kris Jensen Skriver.

Kl. 23:02

Kris Jensen Skriver (S):

Tak for det. Og tak til ordføreren for indlægget og den gode fortælling. Jeg deler selvfølgelig ordførerens analyse og konklusion i forhold til dannelsen af den brede regering, og jeg vil gerne kvittere for den del af det også. Jeg vil også gerne kvittere for, at ordføreren bidrager til nogle gode grin og en god stemning i salen her sidst på dagen – det er jo befriende.

Jeg vil først og fremmest sige tillykke med det flotte valg for jeres parti på Færøerne den 8. december og med jeres nye regering. Vi har altid haft et rigtig stærkt og godt samarbejde mellem Færøerne og Danmark i rigsfællesskabet, og i den forbindelse vil jeg gerne spørge, hvordan ordføreren mener at vores to nye regeringer sammen kan udvikle fællesskabet mellem Færøerne og Danmark yderligere i respekt for hvert lands identitet og kultur.

Kl. 23:03

Første næstformand (Leif Lahn Jensen):

Ordføreren.

Kl. 23:03

Sjúrður Skaale (JF):

Tak for spørgsmålet, og tak for kommentarerne. Det er selvfølgelig nogle meget store og meget åbne spørgsmål, og der er jo utrolig mange ting, man kan tage fat på, men jeg vil bruge svartiden til at sige noget om det, som jeg talte om i talen, nemlig at Færøerne nu er det land i hele Europa, som har den dårligste adgang til det europæiske marked – det er sat helt udenfor. At vi får en bedre adgang til det europæiske marked er uhyre vigtigt både økonomisk og strategisk for hele riget. Der er ingen, der har en interesse i, at vi har de handelspartnere, som vi har i dag. Der er både økonomisk og strategisk ræson i, at vi får skiftet dem ud og bliver knyttet tættere til Europa.

Kl. 23:04

Første næstformand (Leif Lahn Jensen):

Spørgeren.

Kl. 23:04

Kris Jensen Skriver (S):

Jeg siger tak for svaret. Jeg ser frem til et godt samarbejde i den her periode, og jeg tror på, at vi kan få udviklet vores samarbejde yderligere – tak for det.

Kl. 23:04

Første næstformand (Leif Lahn Jensen):

Ordføreren.

Kl. 23:04

Sjúrður Skaale (JF):

Selv tak. Det er jeg ikke i tvivl om vi kan. De fleste områder er selvfølgelig overtaget, men de områder, som ikke er overtaget, f.eks. retsområdet, er det vigtigt, vi samarbejder om også, og det har jeg indtryk af man er villig til fra regeringens side, så det tror jeg også vil gå.

Kl. 23:04

Første næstformand (Leif Lahn Jensen):

Så er det hr. Karsten Hønge.

Kl. 23:04

Karsten Hønge (SF):

År efter år ser vi jo frem til at høre hr. Sjúrður Skaales taler i Folketinget. Jeg vil også starte med at sige tillykke til hr. Sjúrður Skaale og Javnaðarflokkurin, der jo netop på Færøerne formår at danne en centrum-venstre-regering, også med SF's søsterparti Tjóðveldi. Så virkelig tillykke med det.

Den tidligere regering syntes vi med god grund var meget kritisk over for især den ansvarlige for udenrigsanliggender, Jenis av Rana. Det var en risikabel udenrigspolitik, der insisterede på at placere Færøernes ambassade i Jerusalem, og som i øvrigt var en udpræget homofob. Det kastede skygger over Færøerne, og det kastede skygger over rigsfællesskabet. Men det, som jeg vil spørge ind til i den retning, er lidt det, som jeg også spurgte ind til hos vores grønlandske kolleger, nemlig at statsministeren for et par dage siden sagde: Vi står foran en ny epoke i rigsfællesskabets udenrigspolitik.

Så konkret: Hvor langt er man kommet med at udarbejde en Arktisstrategi fra færøsk side?

Kl. 23:05

Første næstformand (Leif Lahn Jensen):

Ordføreren.

Kl. 23:05

Sjúrður Skaale (JF):

Det har jeg ikke det helt klare svar på, men jeg ved, at man har arbejdet med det. Det, at kongeriget som helhed ikke har en Arktisstrategi, skyldes ikke, at man venter på Færøerne, som jeg har forstået det.

Kl. 23:06

Første næstformand (Leif Lahn Jensen):

Spørgeren.

Kl. 23:06

Karsten Hønge (SF):

Jeg tror, at hr. Sjúrður Skaale mente, at vi venter på Grønland. Kunne hr. Sjúrður Skaale sige et par ord om, hvad man fra færøsk side mener sådan en arktisk strategi skulle indeholde?

Kl. 23:06

Første næstformand (Leif Lahn Jensen):

Ordføreren.

Kl. 23:06

Sjúrður Skaale (JF):

Det er jo igen et meget, meget åbent og stort spørgsmål. Klimaindsatser er utrolig vigtige, så helt ekstremt vigtige. Det er utrolig svært at sige noget som helst om for at sige det, som det er, selv om jeg har beskæftiget mig meget med det, så længe en kæmpestor del af det geografiske Arktis er uden for det diplomatiske samarbejde. Men at få nogle kanaler, få en eller anden forbindelse, få en eller anden orden, så vi ikke har en kæmpestor del af Arktis, som er helt uden for, er meget vigtigt. At man forsøger at få et samarbejde med Rusland i nord, selv om man er i krig med samme land i syd, er simpelt hen en nødvendighed for at få det til at fungere.

Kl. 23:07

Første næstformand (Leif Lahn Jensen):

Så er det fru Sólbjørg Jakobsen.

Kl. 23:07

Sólbjørg Jakobsen (LA):

Tak for ordet, og tak for ordførertalen. Jeg har fået en besked i dag om, at ordførerens partis ungdomsparti har meddelt, at de vil lave en kampagne, hvor man tager fuldstændig afstand fra NATO og ikke vil samarbejde med NATO overhovedet. Derfor er det nærliggende for mig at spørge: Er ordføreren og ordførerens moderparti til det her ungdomsparti enige i det?

Kl. 23:07

Første næstformand (Leif Lahn Jensen):

Ordføreren.

Kl. 23:07

Sjúrður Skaale (JF):

Det er ærgerligt, at der kommer en politiker herind, som forstår færøsk, for så kommer de helt kritiske spørgsmål.

Det er jeg selvfølgelig ikke enig i, og det er moderpartiet heller ikke enige i. Det er der ikke et eneste socialdemokratisk parti i hele Europa der er enige i. Hvert eneste socialdemokrati i hele Europa går et hundrede procent ind for NATO. Det finske socialdemokrati ønsker at melde Finland ind i NATO. Det svenske socialdemokrati ønsker at melde Sverige ind i NATO. NATO er noget, som vi socialdemokratiske partier i hele Europa bakker op om et hundrede procent.

Kl. 23:08

Første næstformand (Leif Lahn Jensen):

Spørgeren.

Kl. 23:08

Sólbjørg Jakobsen (LA):

Tak for opklaringen. Jeg havde ikke forventet andet, men tænkte, at det var fint lige at få helt på plads.

Dernæst vil jeg spørge: Hvad er ordførerens holdning til store bededag?

Kl. 23:08

Første næstformand (Leif Lahn Jensen):

Ordføreren.

Kl. 23:08

Sjúrður Skaale (JF):

Nu er det så heldigt, at der er 89 medlemmer i det her Ting, som er valgt i Danmark af de danske skatteydere, de danske arbejdere, og som står bag det forslag om at fjerne den som en fridag, og der er 85 eller 86, som er imod. Det vil sige, at min stemme ikke bliver afgørende, så jeg slipper for at tage stilling til denne rent interne danske sag. Der er et flertal af politikere, der er valgt i Danmark, som vil gennemføre det. Jeg er glad for, at det ikke er mig, der afgør det.

Kl. 23:09

Første næstformand (Leif Lahn Jensen):

Så er det fru Brigitte Klintskov Jerkel.

Kl. 23:09

Brigitte Klintskov Jerkel (KF):

Tak, og tak for talen, og tillykke med genvalget til Folketinget. Jeg vil også gerne kvittere for talen ved at sige, at det altid er enormt festligt, når ordføreren går på talerstolen, så tak for det.

Så kunne jeg egentlig godt tænke mig at høre sådan lidt mere konkret, om ordføreren har nogle forslag til, hvordan vi ligesom kan styrke samarbejdet i rigsfællesskabet mellem Danmark, Færøerne og Grønland.

Kl. 23:09

Første næstformand (Leif Lahn Jensen):

Ordføreren.

Kl. 23:09

Sjúrður Skaale (JF):

Ja, det var ligesom det samme åbne spørgsmål, jeg har fået før, men lad mig så vende blikket et andet sted hen, og det gælder forsvaret. Der skal laves meget, meget store investeringer i forsvaret. Man skal jo øge udgifterne med vel ca. 18 mia. kr. om året. At det sker i en tæt dialog mellem alle rigsfællesskabets tre lande, vil være meget vigtigt. Man skal tænke på, hvordan man kan få mest civil gavn af de investeringer i forsvaret, som man gør. Det er også helt fair og helt rimeligt, at man gør det – det gør alle lande. Så en dialog om det vil være meget, meget gavnlig.

Kl. 23:10

Første næstformand (Leif Lahn Jensen):

Spørgeren.

Kl. 23:10

Brigitte Klintskov Jerkel (KF):

Vi tager meget gerne en dialog omkring det i Det Konservative Folkeparti, og jeg vil egentlig også gerne, ligesom jeg gjorde med den forrige ordfører, invitere ordføreren på en kop kaffe, og så kan vi tage en snak om, hvordan vi kan styrke samarbejdet i rigsfællesskabet inden for forskellige områder – klimaet, forsvaret osv. Tak.

Kl. 23:10

Første næstformand (Leif Lahn Jensen):

Ordføreren.

Kl. 23:10

Sjúrður Skaale (JF):

Mange tak for indbydelsen til kaffe. Vi kan sige, at jeg tager kage med, og så mødes vi der. Det gør vi.

Kl. 23:10

Første næstformand (Leif Lahn Jensen):

Så er det hr. Pelle Dragsted.

Kl. 23:10

Pelle Dragsted (EL):

Mange tak for en som altid oplagt tale fra Sjúrður Skaale. Specielt synes jeg jo, at den her sådan begejstring for den nye regering var interessant. Jeg tror ikke, jeg har mødt nogen her i Danmark, som er så begejstret for den nye regering – ikke engang fra regeringspartierne selv – så det var spændende.

Men jeg tænker, om begejstringen måske også kan hænge sammen med, at det, som denne regering er mest kendt for, nemlig at snuppe en fridag fra danske lønmodtagere, ikke er noget, som går ud over borgerne på Færøerne. Med andre ord kunne mit spørgsmål lyde sådan her: Ville ordførerens begejstring have været lige så stor, hvis også ordføreren og hans medborgere skulle se frem til, at man ved et politisk indgreb snuppede en fridag uden i øvrigt at fortælle om det, før valget blev afholdt?

Kl. 23:11

Første næstformand (Leif Lahn Jensen):

Ordføreren.

Kl. 23:12

Sjúrður Skaale (JF):

Tak for det. Jeg ville ikke have haft noget imod en rød regering, men hvis den var blevet rød og jeg var blevet mandat nr. 90 og det var nordatlanterne, der ligesom gav valgets tabere sejren i Danmark – det ville jo være det, der var tilfældet; det ville være os tre røde nordatlantere, der løftede de røde op på 90 – så ville jeg, hver eneste gang en lov blev gennemført af regeringen her i Folketinget, være den, der hele tiden var den afgørende stemme. Det synes jeg ville være meget uheldigt, for jeg er ikke valgt af de danske vælgere. Mine vælgere betaler ikke skat her. Det ville være meget uheldigt, hvis det var endt således.

Nej, jeg gider ikke ind i den diskussion om store bededag. Det er en ren indenrigspolitisk dansk debat. Vi har store bededag på Færøerne. På Island blev den fjernet for 130 år siden. Det er et katolsk levn. Jeg kan ikke se det helt store problem i det, men det er en intern dansk debat.

Kl. 23:13

Første næstformand (Leif Lahn Jensen):

Spørgeren.

Kl. 23:13

Pelle Dragsted (EL):

Det var også mest sagt med et glimt i øjet.

Men jeg synes egentlig, at det spørgsmål, som ordføreren rejser her, om de nordatlantiske mandaters sådan placering, er interessant, for jeg hørte også nogle af de grønlandske mandater i den debat, som jo egentlig, synes jeg, havde et vigtigt perspektiv – for debatten rasede jo herhjemme om, hvad nu hvis det blev de nordatlantiske mandater, der skal afgøre, hvad for en regering, vi skal have. Der var der en, der sagde – og jeg kan desværre ikke huske hvem af dem, det var, for det var bare noget, jeg hørte i radioen – at jo, jo, men vi er jo sådan set tungen på vægtskålen i rigtig mange spørgsmål, der vedrører færøske og grønlandske interne forhold.

Kl. 23:13

Første næstformand (Leif Lahn Jensen):

Tak. Ordføreren.

Kl. 23:13

Sjúrður Skaale (JF):

Det forstod jeg ikke helt. Altså, jeg forstod ikke helt spørgsmålet. Hvem er »vi«? De nordatlantiske medlemmer? Nå, de danske – de danske. Ja, det kan man godt sige, jo, jo. Men jeg tror faktisk, at hvis man vendte det om og sagde, at hvis der var valg på Færøerne og den ene side tabte og den anden side vandt og så kom der to mandater ind i Lagtinget, som var valgt i Danmark, og sagde, at de støttede taberne – så taberne fik magten og vinderne tabte – så ville man blive rasende på Færøerne. Der er en forskel mellem os fire og de andre, for vores vælgere betaler ikke skat i Danmark. Derfor er der en fundamental forskel mellem os fire og de andre. Det er der bare.

Kl. 23:14

Første næstformand (Leif Lahn Jensen):

Så er det hr. Christian Friis Bach.

Kl. 23:14

Christian Friis Bach (RV):

Tak for det. Jeg vil også takke hr. Sjúrður Skaale for en god og farverig tale. Fru Anna Falkenberg gav jo en ærlig orientering om samarbejdet mellem Færøerne og Rusland i lyset af krigen i Ukraine, og jeg har også her noteret mig hr. Sjúrður Skaales udtalelser i den forbindelse og også hans partis holdning nu til fiskeriaftalen. Jeg vil blot høre, om hr. Sjúrður Skaale også kunne give sine betragtninger om, hvilke konsekvenser krigen i Ukraine har og bør få for forholdet mellem Færøerne og Rusland.

Kl. 23:15

Første næstformand (Leif Lahn Jensen):

Ordføreren.

Kl. 23:15

Sjúrður Skaale (JF):

Først vil jeg sige, at Færøernes politik ikke går på tværs af EU's linje. Det, der foregår, er i overensstemmelse med det, som EU har besluttet; vi bryder ikke med EU's linje. Men jeg synes personligt, det er uheldigt. Jeg synes, vi burde gå ud af den fiskeriaftale. Jeg mener, vi burde forbyde eksport til Rusland ved lov. Jeg har selv foreslået, at vi skulle sende penge til den ukrainske hær. Personligt synes jeg, vi gør for lidt – det må jeg helt ærligt sige – og jeg håber, vi kommer ud af fiskeriaftalen næste år.

Kl. 23:15

Første næstformand (Leif Lahn Jensen):

Spørgeren.

Kl. 23:15

Christian Friis Bach (RV):

Vi har jo fulgt, at krigen i Ukraine allerede har haft alvorlige økonomiske konsekvenser for Færøerne og dermed, at Færøerne også har taget en del af de konsekvenser på sig, som krigen bør have, også hvad angår samarbejdet med Rusland. Men mit næste spørgsmål angår netop det, som ordføreren her berørte. Nu udtrykte ordføreren sin egen forventning, men er der også en forventning på Færøerne om, at fiskeriaftalen ophører næste år?

Kl. 23:16

Første næstformand (Leif Lahn Jensen):

Ordføreren.

Kl. 23:16

Sjúrður Skaale (JF):

Jeg vil sige, at når det gælder Ukraine, har Færøerne taget flygtninge derfra – og det er første gang, Færøerne har taget flygtninge i det hele taget – man har samlet en masse penge ind, som er sendt til Ukraine, og private virksomheder har standset al eksport til Ukraine, sådan at den er gået fra at ligge på 25 pct. til at være lig nul. Helt personligt vil jeg mene, at forventningen er, at fiskeriaftalen varer året ud, og at det så er slut. Det vil jeg forvente, for det er det, de partier, der sidder i regeringen, har sagt.

Kl. 23:16

Første næstformand (Leif Lahn Jensen):

Så er det hr. Peter Kofod.

Kl. 23:16

Peter Kofod (DF):

Tak for det, formand. Jeg vil bare lige bringe en hilsen fra den spidse sten, kunne jeg forstå var billedet i ordførertalen, og på partiets vegne sige tak for bemærkningerne om de vanvittige ventetider i retssystemet. Vi er jo fuldstændig enige. Så det var blot en kommentar herfra og ikke noget spørgsmål. Tak for en god tale.

Kl. 23:17

Første næstformand (Leif Lahn Jensen):

Ordføreren.

Kl. 23:17

Sjúrður Skaale (JF):

Tak for det. Jeg kan vældig godt forstå, at det må være fuldstændig vanvittig frustrerende for Dansk Folkeparti, specielt hvis Dansk Folkeparti ikke var blevet valgt ind i Folketinget og man bagefter kunne se, at formanden blev frikendt og man uberettiget blev sat uden for Folketinget af staten. Det ville være en skandale, og jeg synes ikke, at det, at det tog 7 år, er i overensstemmelse med grundlæggende principper i retsstaten.

Kl. 23:17

Første næstformand (Leif Lahn Jensen):

Der er ikke nogen anden bemærkning? Så siger jeg tak til hr. Sjúrður Skaale. Velkommen på talerstolen til statsministeren.

Kl. 23:18

Statsministeren (Mette Frederiksen):

Tak for det, formand, og tak i det hele taget til formanden og næstformændene for at lede os godt igennem dagen i god ro og orden. Før jeg kommenterer den konkrete debat, vi har haft i dag, vil jeg gerne have lov til at benytte lejligheden til at takke det brede flertal i Folketinget, der for bare få timer siden tilsluttede sig en ny og markant dansk våbendonation til Ukraine. Donationen hører til en af de største, vi hidtil har besluttet her i Danmark, og det er et udtryk for et gearskifte i den måde, hvorpå vi og vores allierede støtter Ukraine. Konkret vil Danmark bidrage med 19 spritnye og topmoderne artillerisystemer. Det er systemer, som vi ikke engang har taget i brug i vores eget forsvar endnu. Det er systemer og våben, som præsident Zelenskyj kraftigt har anmodet netop Danmark om at sende, og det er våben, som kan komme til at spille en central rolle i kampen mod Putins invasionshær. Mens vi har debatteret time efter time her i salen, er bomberne faldet over Ukraine. I sin tale til World Economic Forum i går sagde Zelenskyj, og jeg citerer: Verden må ikke vente med at handle – støtten til Ukraine skal komme hurtigere end Ruslands næste angreb.

Jeg er både stolt over og taknemlig for, at Danmark leverer. De våbensystemer, vi nu har besluttet at sende af sted, skal, for at sige det direkte, hjælpe ukrainerne med at befri deres land. Det er Europas fremtid og sikkerhed, der er på spil. Som hr. Morten Dahlin sagde meget præcist tidligere i dag: Lige nu kæmper ukrainerne vores alle sammens kamp for frihed. Tak til Folketingets partier for at bakke op og for endnu en gang at vise, at vi står sammen i Danmark, når det virkelig gælder. Jeg tror, at alle her i salen deler et fælles ønske om, at Danmark skal blive ved med at hjælpe Ukraine, så meget som det overhovedet er muligt, og det er det vigtige budskab, som forsvarsministeren i morgen tager med, når han rejser til møde i Tyskland for at fortælle Ukraine og vores partnere i koalitionen af lande, der støtter Ukraine, om den nye danske donation.

Så må man efter at have lyttet til debatten i dag sige, at det er nye tider. Ikke alene har vi fået en bred regering hen over midten; vi har, som debatten har vist, også fået en bred opposition hen over midten. Og jeg kan forstå, at fru Mai Villadsen og fru Inger Støjberg nu har hinanden på speeddial. For mit eget vedkommende tror jeg det er første gang, at jeg har oplevet, at fru Sophie Løhde har nikket, mens jeg stod på talerstolen, nogen sinde, og jeg har siddet og iagttaget alle og sådan tænkt: Hvad bliver det næste – at hr. Søren Pape Poulsen bliver forkæmper for borgerløn, at hr. Martin Lidegaard og hr. Morten Messerschmidt går i samlet kamp for retten til kønsneutrale bederum, eller at hr. Pelle Dragsted og hr. Torsten Gejl og hr. Alex Vanopslagh finder fælles fodslag om at udvikle kollektive alternativer til den kapitalistiske og profitorienterede produktion? (Munterhed). Det er, ser det ud til, kun fantasien, der sætter grænser i det nye Folketing.

Nå, økonomi har selvfølgelig fyldt meget i debatten, med god grund. Ruslands invasion af Ukraine har sendt den globale økonomi ud i et stormvejr, et stormvejr, som vi ikke har set i ganske mange år: Væksten bremser op, der er uro på finansmarkederne, renterne stiger, boligmarkedet er vendt. Herhjemme er inflationen heldigvis faldet en smule de seneste uger, men prisstigningerne er fortsat høje. Vi skal hjælpe dem, der har det svært, og derfor vil regeringen snart invitere alle Folketingets partier til en drøftelse af en ny inflationspakke.

Samtidig skal vi gøre, hvad vi kan, for at krisen ikke bider sig fast på vores arbejdsmarked. At langt de fleste danskere i dag er i arbejde og beskæftigelsen er så høj, er og bliver den vigtigste opgave for os, når det gælder dansk økonomi, og det er og bliver det vigtigste for hver enkelt dansker. Danmark har grundlæggende en sund og stærk økonomi. Der er overskud på de offentlige finanser og høj beskæftigelse. Vi står solidt funderet, fordi skiftende regeringer og skiftende flertal har truffet ansvarlige og fremsynede beslutninger. Den ansvarlige kurs skal vi fortsætte, og det skal være med et fælles mål om ikke bare at holde stand, men om at bringe Danmark videre, ikke bare et lille stykke og ikke bare nogle små hop fremad. Regeringens ambition er sammen med, håber vi, partierne her i salen at skabe forandringer, der rækker ud over vores egen tid, så vi vitterlig passer på det fantastiske land, som Danmark er – ikke kun i vores egen tid, men mange år ud i fremtiden.

Kl. 23:23

Vi skal jo ikke bare holde hånden under velfærden. Vi skal udvikle den. Pengene skal følge med, når der bliver flere børn og ældre, ja, men lige så vigtigt er det at få skabt rum til langt mere omsorg og nærvær og langt mere frihed og selvbestemmelse. Det gælder også i sundhedsvæsenet. Når man tænker på de ret alvorlige problemer, vi står med, så har det ikke fyldt meget i debatten i dag. Det gjorde det i min redegørelse forleden dag. Vi skal nedbringe ventelisterne. Vi skal lette presset på akutmodtagelsen. Vi skal styrke psykiatrien. Samtidig skal vi arbejde for, som det også blev sagt, at gøre vores sundhedsvæsen mere robust og sammenhængende på den lange bane.

Og vi skal skabe en folkeskole, hvor der bliver meget mere plads til det praktiske. Tak til de mange partier, der har givet opbakning til regeringens idéer på det her område. Flere børn og unge skal trives. De skal lære, og de skal vokse, og vi skal give mange flere voksne og ældre bedre og mere fleksible muligheder for uddannelse igennem deres arbejdsliv. Vi skal åbne arbejdsmarkedet for mange flere, og det skal selvfølgelig altid kunne betale sig at arbejde. Endelig skal vi gøre vores ambitiøse klimamål til virkelighed og markant styrke vores forsvar og sikkerhed.

Hvis alt det her skal lykkes, kræver det reformer, og det kræver store investeringer. Regneeksemplerne gav jeg allerede i tirsdags. For at gøre en lang historie kort: Bundlinjen er, at det økonomiske råderum til nye prioriteter i 2030 er yderst begrænset. Uden nye reformer, og uden at vi får flere i arbejde, bliver det svært, ja, det bliver nærmest umuligt at gennemføre det, som de fleste partier i dag har efterspurgt. Derfor skal vi have et mål om at øge den strukturelle beskæftigelse. Regeringen foreslår 45.000 personer i 2030. De danskere, der i dag står uden for arbejdsfællesskabet, skal i job, og vi skal alle sammen bidrage noget mere.

Det sidste er nok det, der har affødt mest debat og kritik, også her i salen i dag. Men hvis vi nu også oven på hr. Sjúrður Skaales gode indlæg måske ser lidt nøgternt på den virkelighed, vi står over for, klimakrise, energikrise, krig på vores eget kontinent og en konstatering af, at truslerne mod vores lille land er større, end de har været i årtier, er det det, der er baggrunden. Regeringen og en række partier her i salen er enige om, at Danmark skal tage et større ansvar for vores egen sikkerhed, og at vi selvfølgelig skal leve op til de løfter, vi har givet til vores egne allierede: 2 pct. af bnp til forsvar og sikkerhed. Det ønsker vi at gøre hurtigere, så vi allerede i 2030 når det mål. De to ting, at leve op til vores forpligtelse og fremrykke investeringerne, vil kræve væsentlig flere penge til forsvar og sikkerhed allerede fra nu af. Og merudgifterne vil stige til 20 mia. kr. i 2030 – 20 mia. kr. i 2030! De penge skal findes.

Jeg er meget, meget glad for det nationale kompromis, der blev lavet for kort tid siden. Med det nationale kompromis blev et bredt flertal af Folketingets partier enige om at skabe ekstra råderum i økonomien på ca. 14 mia. kr. i 2030. Det bringer os et godt stykke, men det bringer os altså ikke hele vejen. Vi har selvfølgelig som ny regering overvejet flere forskellige modeller til at finansiere forsvarsudgifterne, og med de andre ting, vi også gerne vil prioritere, velfærd, sundhed, psykiatri, uddannelse, flere mennesker ind i arbejdsfællesskabet, er vi endt på, at den mest solidariske og rimelige løsning, vi kan finde, faktisk er at bede danskerne om at løfte den solidarisk: arbejde én dag mere om året.

Der er ikke nogen af os, der havde forestillet os, at det på den måde direkte ville blive et populært forslag, og det forestiller jeg mig sådan set heller ikke at det bliver i de næste par uger, men jeg tror, at alle her i salen godt ved, at det bliver vanskeligt at udvikle vores samfund, for ikke at sige umuligt, hvis ikke vi finder nogle nye kilder til finansiering. Regeringen har lagt vores forslag frem. Jeg forstår, at alle ikke bakker op om det. Jeg er ikke tonedøv, men jeg kunne alligevel godt tænke mig lige at tage nogle af kritikpunkterne, for en del af dem har også været fremført her i salen i dag.

Kl. 23:27

For det første: Er det grundlæggende urimeligt at bede danskerne om at arbejde en dag mere om året? Set i lyset af de kriser og set i lyset af de udfordringer, vi står over for, er det så fuldstændig uproportionalt at bede danskerne, altså dem, der kan, om at bidrage en smule mere?

Et tal for at sætte det lidt perspektiv: I dag arbejder en gennemsnitlig dansk lønmodtager ifølge de seneste tal fra OECD 1.363 timer om året. Vi foreslår altså at øge arbejdstiden med rundt regnet 7½ time om året for en fuldtidsansat, vel at mærke. Til gengæld for de 7½ time styrker vi vores sikkerhed i det, der vitterlig er en urolig og uforudsigelig tid, så vi alle bidrager til at leve op til de forpligtelser, der følger med af at være en del af verdens stærkeste forsvarsalliance, NATO – det NATO, der siden anden verdenskrig og igennem hele den kolde krig har været garanten for vores sikkerhed og vores frihed i Danmark. Lad mig være ærlig: Jeg synes ikke, det er urimeligt, og jeg tror egentlig, at mange danskere stillet over for alternativet måske endda kunne være enige. Jeg har det selv sådan, at arbejde en dag mere om året er en pris, der er værd at betale for vores sikkerhed, for vores sammenhold, og ja, sådan set også for vores fremtid.

Samtidig med det giver vi så et bidrag, der styrker Danmark strukturelt. For at afskaffe store bededag vil øge arbejdsudbuddet med 8.500 personer, og det er der også brug for i en tid, hvor der mangler arbejdskraft på en række områder.

Kritikpunkt nr. 2: Er regeringen ude på at trumfe en bestemt finansieringsløsning igennem? Vi har vores forslag, men vi lytter selvfølgelig også til andre, og vi har hele tiden sagt, at vi også gerne modtager alternative forslag. Det er der så kommet i dag fra mange af Folketingets partier. Det vil vi gerne nærlæse. Vi vil gerne overveje alternative løsninger. Vi holder selvfølgelig fast i vores eget forslag, og for helt overordnet og i respekt for partiernes gode initiativ er der jo ikke tale om en ny finansiering i det forslag, der er, og derfor ser vi frem til at høre om de konkrete elementer. Hvad er det for nogle erhvervsstøtteordninger, som skal beskæres? Hvad er det for nogle offentlige investeringer, der skal skæres ned på? Er det skoler og plejehjem? Er det grønne investeringer? Det får vi svar på, og dem glæder jeg mig til at høre.

Det fører mig frem til det tredje kritikpunkt, nemlig at regeringen bruger bøllemetoder, tror jeg der blev sagt, er magtfuldkommen, og hvad der ellers er hentet frem fra skuffen af barske og, vil jeg sige, for nogle af os efterhånden ret velkendte anklager. Alt det her er, som jeg forstår det, afstedkommet af, at vi siger, at dem, der ønsker at være en del af et kommende forsvarsforlig, også skal tage ansvar for finansieringen. Tillad mig i al stilfærdighed at minde om, at det altså ikke er ny tilgang til politiske forhandlinger. Det er som regel sådan på Christiansborg, at vil man gerne bruge penge på et område, skal man også være med til at tage ansvar for at finde dem. Vi skal selvfølgelig diskutere, hvad det så kan være, men selve princippet er nu meget godt. Det er almindelig politisk praksis. Det er sund fornuft. Vi forlanger altså ikke, som hr. Karsten Hønge var inde på, at man skal spise en skovsnegl eller noget andet for at være med i hulen, men det er måske meget godt, at man er med til at bygge hulen, hvis man også gerne vil sidde inde i den på et tidspunkt efter.

Når alt det her sagt, og der er sagt ganske meget, så tager vi imod det, som vi opfatter som et konstruktivt forslag fra partierne, og nu går drøftelserne i gang. Vi håber på det bredest mulige flertal bag et kommende forsvarsforlig, og vi glæder os til samarbejdet.

Der er til gengæld ikke sagt så meget om klima i dag – ganske lidt. Enkelte har bragt det op. Det er lidt ærgerligt, kan man sige, fordi selv om der er mange andre opgaver, er og bliver klimakrisen vores generations absolut vigtigste opgave, og Danmark skal blive ved med at gå forrest i den grønne omstilling. Vi har med et meget bredt politisk flertal vedtaget en af verdens mest ambitiøse klimalove. Det er der grund til være stolt over, synes jeg, og med de nye klimamål, der ligger i regeringsgrundlaget, ja, så lægger vi sporene til en fremtid, hvor vi ikke bare nedbringer vores udledning i Danmark, men hvor vi rent faktisk optager mere CO2, end vi udleder, og dermed har et positivt klimaaftryk på kloden. Som flere har sagt det i løbet af i dag fra Alternativet over til Det Konservative Folkeparti, skal vi ikke kun fokusere på målene, men også på, hvad det er, der bringer os derhen.

Kl. 23:33

Vi skal i mål nu, vi skal have omstillet industrien, transporten og landbruget, vi skal have udbygget den vedvarende energi, havvind, landvind og solenergi, vi skal have flere varmepumper og mere fjernvarme ud til de danske hjem, vi skal styrke energiinfrastrukturen og forbindelserne til resten af Europa. Hvis vi gør alt det her rigtigt og langsigtet, har vi de bedste forudsætninger for at inspirere resten af verden. Derfor vil regeringen i den regeringsperiode, vi går i gang med nu, først og fremmest have fokus på implementeringen, så vi er sikre på, at vi finder de konkrete svar, der gør os i stand til at leve op til at indfri både 2025-målet, 2030-målet, 2045-målet og 2050-målet.

Noget andet, der ikke har fyldt så meget i debatten, desværre, er tryghed. Tak til især hr. Peter Kofod for at bringe det ind i debatten i dag med et eksempel, som er meget, meget svært at forstå for alle os, der også går op i ofrenes vilkår, vil jeg gerne sige. Grundlæggende er vi jo et godt og trygt land. Vi har tillid til hinanden, og langt de fleste af os overholder også spillereglerne, men det er altså også en tillid, vi skal værne om, og vi skal sætte hårdt mod hårdt, når det gælder de mennesker, som ikke vil fællesskabet. Vi har nu igen været vidne til en række alvorlige knivstikkerier i hovedstaden, og når volden eskalerer, går det ikke kun ud over de konkrete ofre, det er sådan set slemt nok, det går faktisk ud over os alle sammen. Det er uacceptabelt. Alle borgere i Danmark skal kunne færdes trygt – i udsatte boligområder, på S-togsstationer, i nattelivet, og hvor vi ellers er. Derfor skal vi sætte hårdere og mere konsekvent ind imod vold og anden alvorlig personfarlig kriminalitet.

Det er vigtigt med en egentlig strafreform. Kriminelle skal straffes hårdere, de lange sagsbehandlingstider, som også kort har været oppe i dag, skal bringes ned, og det må ikke, som en af de socialdemokratiske ordførere rigtigt sagde tidligere, være kapaciteten i fængsler eller arresthuse, der afgør, hvad det er for en retspolitik, vi kan føre i Danmark. Den organiserede kriminalitet skal kvæles, og kriminelle udlændinge skal, hvis det overhovedet kan lade sig gøre, udvises. Det er vigtigt.

Der blev så stillet et spørgsmål undervejs, nemlig om man kunne give et eksempel på noget integration, der er lykkedes, og det kunne man ikke. Det er lige sparsomt nok. For apropos vores sundhedsvæsen, som har store udfordringer, vil jeg sige, at jeg ikke engang tør tænke tanken til ende, hvis ikke alle de fantastisk dygtige medarbejdere i sundhedsvæsenet med minoritetsbaggrund arbejdede der. Jeg ved simpelt hen ikke, hvem der skulle udlevere medicinen på vores apoteker, jeg ved ikke, hvem der skulle operere, jeg ved ikke, hvem der skulle passe på os længere. Der er rigtig meget af integrationen, der fungerer godt, men der er stadig for meget, der ikke gør. Og forudsætningen for, at vi kommer i mål med den integration, vi endnu ikke er kommet i mål med, er, at vi bliver ved med at have styr på, hvor mange mennesker der kommer hertil, og at vi tydeligt og klart afkræver dem, der kommer hertil, at de respekterer vores værdier, demokratiet, ligestillingen, friheden.

Parallelsamfund er gift for et demokrati, det skal bekæmpes, og vi skal konsekvent sætte ind over for negativ social kontrol, som stadig væk betyder, at alt for mange, ikke mindst piger og kvinder, lever et liv i ufrihed i Danmark. Det er det, der er problemet. Derfor må vi aldrig være bange for at stille krav til andre mennesker. Krav er respekt, og når vi stiller krav, og når vi forventer, at mennesker, der kommer hertil, deltager i Danmark og bidrager og forsørger sig selv, vil vi også kunne komme i mål med mere. Samtidig skal vi selvfølgelig også pragmatisk have et blik for at løse de problemer, som vores stramme regler en gang imellem skaber. Med andre ord, sund fornuft, ret og pligt, respekt for danske værdier og det fællesskab, vi har med hinanden, er den røde tråd i regeringens udlændingepolitik.

Tak til fru Aki-Matilda Høegh-Dam, fru Aaja Chemnitz, fru Anna Falkenberg og hr. Sjúrður Skaale for nogle rigtig gode ordførertaler, og tak for det gode samarbejde under forhandlingerne om en ny regering. Vi ønsker et tæt og også løsningsorienteret samarbejde, ligeværdigt, respektfuldt, ordentligt, og det gælder både på de områder, som er hjemtaget, og det gælder på de områder, som Danmark varetager for hele riget. Tak for at gøre opmærksom på, at alle i Folketinget har et ansvar for begge elementer. Vi vil prioritere, at lovgivningen på danske ansvarsområder løbende opdateres, vi skal i fællesskab finde løsninger på grænsehindringer i rigsfællesskabet, og så er jeg glad for det fokus, der har været på nødvendigheden af at bringe ikke mindst Færøerne meget tættere på EU og på det europæiske marked.

Kl. 23:38

I går mødtes jeg med Færøernes nye lagmand, Aksel V. Johannesen, og Grønlands formand for Naalakkersuisut, Múte Egede, og mødet bekræftede de tætte bånd mellem vores tre lande, men også vores forpligtelse til at videreudvikle det og have et, som jeg sagde det før, løsningsorienteret samarbejde. Det samarbejde har altid været vigtigt, men i den nye udenrigs- og sikkerhedspolitiske situation er det kun blevet endnu vigtigere. Derfor er jeg også glad for, at der er enighed om at styrke samarbejdet på udenrigspolitikken og dermed videreføre arbejdet i kontaktudvalget mellem vores tre regeringer.

Tak til alle Folketingets partier – vi er blevet mange – for debatten i dag, tak for at holde ud, ikke mindst på en aften, hvor, og jeg håber ikke, jeg fornærmer nogen, jeg havde et indtryk af, at der næsten var flere der så håndbold, end der var direkte med i debatten. Det var også en meget, meget spændende kamp, desværre uafgjort jo, og helt så hæsblæsende har debatten ikke været. Jeg synes, den har været god, og jeg sætter oprigtigt pris på, at selv om vi selvfølgelig ikke ser ens på alt her i Folketingssalen, kan vi tale sammen på en ordentlig og konstruktiv måde.

Der er mange nye ansigter i salen og rekordmange partier. Tillykke til de ordførere, der har haft deres debut på talerstolen i dag. Fru Monika Rubin og fru Franciska Rosenkilde, som dog er en gammel kending, men alligevel med debut, og ikke mindst fru Anna Falkenberg, I har alle tre gjort et stort indtryk på alle kolleger. Og tillykke til alle jer andre, som i øvrigt er med for første gang, og som har taget del i debatten.

Også tillykke til fru Pia Kjærsgaard, der i den modsatte ende af spektret har indtaget sin plads som det længst siddende folketingsmedlem og dermed aldersformand. Imponerende 39 år i Danmarks tjeneste er det blevet til. Det fineste i det danske folkestyre er samarbejdet. Det sagde fru Pia Olsen Dyhr i sin ordførertale tidligere i dag, og det er jeg fuldstændig enig i.

Danmark har en flertalsregering, ja, for første gang i mange år, og vi har lagt et regeringsprogram frem med vores ambitioner for de kommende 4 år, men mindst lige så vigtigt er det, at vi har en klar ambition om et bredt politisk samarbejde. Derfor er jeg også glad for den opbakning, som regeringens forslag, ambitioner, idéer møder på en lang række områder.

Jeg tror faktisk på, at vi i den her valgperiode kan lave en skole, der er bedre for dem, der i dag bliver skoletrætte. Jeg tror faktisk på, at vi kan lave en ny socialpolitik med mere værdighed. Jeg tror på, at vi i den her valgperiode får afskaffet jobcentrene og lavet en ny beskæftigelsesindsats, og jeg tror, at vi den her gang får omsat ordene i handling, når det handler om frisættelse af vores velfærdssamfund, og jeg tror, at vi i den her valgperiode lever op til det, alle partier har sagt om styrkelsen af psykiatrien. Det ville være godt, og det tror jeg på efter debatten i dag.

Jeg håber, alle kan finde hinanden i et konstruktivt og ansvarligt samarbejde om økonomi, forsvar, velfærd, klima og tryghed – alt det, der er vigtigt for vores land og for den befolkning, vi har fået lov til at repræsentere i den her valgperiode. Tak for debatten, og jeg glæder mig til den næste times tid, eller hvad det nu bliver, formand.

Kl. 23:41

Første næstformand (Leif Lahn Jensen):

Tak for det. Jeg kan i hvert fald fortælle en hemmelighed, som ikke er særlig hemmelig, og det er, at der er en lang række spørgere, der er klar, og den første er fru Pia Olsen Dyhr. Værsgo.

Kl. 23:42

Pia Olsen Dyhr (SF):

Statsministeren takker i sin opsamling Folketinget for det bidrag, vi har sendt til Ukraine, og siger, at vi i Folketinget står sammen, når det virkelig gælder. Det mener jeg er vigtigt for dansk forsvar og sikkerhed, det mener jeg er vigtigt for vores rolle i verden, og derfor synes jeg også det vigtigt, at vi nu kommer ind i diskussionerne om et bredt forsvarsforlig.

Jeg kan forstå på Ritzau, at forsvarsministeren skulle have indkaldt til nye forsvarsforhandlinger, og jeg håber så også, det vil være brede invitationer. Jeg tror, det vil være sundt, at vi inviterer bredt i Folketinget, herunder selvfølgelig også partier, der ikke nødvendigvis i sidste ende vil kunne se sig selv i det, men som i det mindste skal have tilbuddet om at komme til forhandlinger. Det vil jeg gerne opfordre statsministeren til.

Så siger statsministeren i den anden del af sin tale det her med, at vi uden nye reformer og uden flere i beskæftigelse ikke løser fremtidens opgaver. Det vil jeg faktisk også anerkende, og det er SF også klar til at være med til. I den forbindelse vil jeg spørge, om regeringen er villig til at indkalde til trepartsforhandlinger med arbejdsmarkedets parter for også spørge dem, om de har forslag til løsninger på den udfordring, og ikke alene sende store bededag ind i diskussionen, men reelt åbne op for, at der kan være andre løsninger.

Kl. 23:43

Første næstformand (Leif Lahn Jensen):

Statsministeren.

Kl. 23:43

Statsministeren (Mette Frederiksen):

Altså, jeg håber på – og jeg vil også sige, at jeg tror og forventer det – at det at afskaffe en helligdag kun bliver ét element af alt det, vi kommer til at vedtage i den her valgperiode. Så alle, der gerne vil være med til at bidrage til at gøre Danmark stærkere og gøre Danmark rigere og dygtigere, så vi får flere muskler til at kunne gøre det, vi gerne vil, og som vi i øvrigt er enige om, også med SF på en lang række områder, ser jeg meget gerne bidrage til det. Vi har i øvrigt i regeringsgrundlaget en række forslag til trepartsforhandlinger og et meget tættere samarbejde med arbejdsmarkedets parter.

Men når det handler om helligdagen, så mener vi, at det er en del af den økonomiske politik, og nu har vi sat gang i en proces med et lovforslag, og det kommer vi til at videreføre.

Kl. 23:44

Første næstformand (Leif Lahn Jensen):

Spørgeren.

Kl. 23:44

Pia Olsen Dyhr (SF):

I forståelsespapiret, som blev udfærdiget, da Socialdemokratiet sad alene i regering, men hvor der var en del partier omkring Socialdemokratiet, var vi jo enige om, at vi også skulle kigge ind i det, der hedder andengenerationsreformer, altså kigge på nogle af de mennesker, der er på deltid, og som gerne vil op på fuld tid, og på nogle af de mennesker, som er slidt ned på grund af et dårligt arbejdsmiljø – og vi kan se, at antallet af arbejdsulykker i øjeblikket stiger i Danmark – fordi det faktisk også kunne være med til at bidrage til at få flere mennesker i beskæftigelse. Jeg ved godt, at det ikke indgår i Finansministeriets regnemetoder, men det er jo faktisk noget, der kunne bidrage til at skaffe noget velkvalificeret arbejdskraft – noget af det, overvismanden faktisk efterlyser. Er det også den slags reformer, regeringen vil kigge ind i?

Kl. 23:44

Første næstformand (Leif Lahn Jensen):

Statsministeren.

Kl. 23:44

Statsministeren (Mette Frederiksen):

Ja, det er det absolut, og det forventer jeg også at vi kan samarbejde med SF om. Der er jo ingen, der har en interesse i, at vi på nogle områder har et alt for højt sygefravær, og at vi har en kæmpe udfordring med de alt for mange unge, der hverken er i gang med uddannelse eller arbejde. Og selv om jeg er meget, meget stærk tilhænger af Arnepensionen og nu også en Arnepluspension, så er jeg jo lige så optaget af, af de seniorer, som ikke er nedslidte, og som ønsker at bevare en eller anden tilknytning til arbejdsmarkedet, måske får bedre mulighed for det, eller at vi i det hele taget diskuterer, hvordan vi kan skabe et arbejdsmarked, hvor man kan få lov til at arbejde også i sit livs efterår. Så ja, den type reformer vil vi bestemt gerne kigge på, og der glæder vi os til også at samarbejde med SF.

Kl. 23:45

Første næstformand (Leif Lahn Jensen):

Så er det fru Inger Støjberg.

Kl. 23:45

Inger Støjberg (DD):

Tak for det. Vi har jo, som regeringen bad oppositionen om, fremlagt et alternativt forslag til, hvordan man kunne finansiere det løft, som der skal være af forsvaret, og dermed også, hvordan man kunne forestille sig at finansiere den del af forsvarsforliget.

Derfor vil jeg sådan set bare i al sin enkelhed spørge statsministeren, om det betyder, at vi, altså også Danmarksdemokraterne, bliver inviteret til i første omgang jo drøftelser omkring finansieringen – jeg kan forstå, der er nogle partier, der allerede er blevet inviteret – og om vi, ifald man så kan blive enige om dét, så kommer videre med til forhandlingerne omkring et nyt forsvarsforlig.

Kl. 23:46

Første næstformand (Leif Lahn Jensen):

Statsministeren.

Kl. 23:46

Statsministeren (Mette Frederiksen):

Endnu en gang tak for det fælles brev og det fælles udspil, som ni partier er kommet med, herunder Danmarksdemokraterne. Jeg synes bestemt, vi skal se, om ikke vi kan lave et bredt forsvarsforlig, hvor også andre partier end dem, der er med i dag, vil kunne indgå.

Jeg synes, at det, der kan være udfordringen med det finansieringsforslag, der ligger her – og jeg sagde det før: Vi betragter det konstruktivt, vi vil gerne diskutere det – er, at der jo ikke på den måde er tale om nye penge. Det er lidt mere en rykken rundt på noget, og jeg synes, at det, der er vores fælles udfordring, er, at selv på et tidspunkt med rekordhøj beskæftigelse, lav ledighed, en god, sund, stærk dansk økonomi ved alle her i rummet, at vi faktisk ikke kan finansiere det, vi gerne vil, f.eks. på sundhedsområdet, på psykiatrien, på forsvaret, på den grønne omstilling.

Så vi skal altså også finde en vej, enten den her gang eller i andre sammenhænge, hvor vi også skaber nogle nye indtægter. Ellers går regnestykket ganske enkelt ikke op.

Kl. 23:47

Første næstformand (Leif Lahn Jensen):

Spørgeren.

Kl. 23:47

Inger Støjberg (DD):

Med al respekt for statsministerens udlægning af vores forslag så gik mit spørgsmål i al sin enkelhed egentlig bare på, om vi bliver inviteret over i Finansministeriet på lige fod med de øvrige partier.

Kl. 23:47

Første næstformand (Leif Lahn Jensen):

Statsministeren.

Kl. 23:47

Statsministeren (Mette Frederiksen):

Jeg tør ikke sige, hvordan finansministeren har tænkt sig at tilrettelægge det her. Men jeg forventer selvfølgelig, at man taler med alle de partier i Folketinget, der ønsker at indgå i en snak – på vanlig vis.

Kl. 23:47

Første næstformand (Leif Lahn Jensen):

Så er det hr. Alex Vanopslagh.

Kl. 23:47

Alex Vanopslagh (LA):

Tak. Jeg vil gerne spørge ind til, hvordan vi bedst fremtidssikrer vores ældrepleje. Jeg tror, det er en af de største udfordringer, vi får i de kommende år – især hvis man ser lidt ud i tiden. Én ting er, at der er store generationer, der kommer til at blive plejekrævende, men det er jo også generationer, der kommer til at have enorme forventninger til, hvilken service de kan få, også endnu større forventninger, end vi tidligere har set – og med god grund. De er vokset op i et kapitalistisk samfund, de har kunnet få, hvad de ville have, og det er jo dejligt, at de har kunnet få den mad, de gerne ville have, og de har kunnet gå i bad, når de ville. Og det er umuligt at forestille sig, at de kommer til at affinde sig med ét ugentligt bad og vakuumpakket mad – altså, det kommer ikke til at ske.

Lige om lidt kommer hele 68-generationen på plejehjem. De har revolutioneret samtlige institutioner, og det kommer de jo også til her. De er ved muffen; de har mulighed for at købe noget ekstra, så der er også en risiko for at få sådan et A- og et B-hold. Og hvis man er optaget af at lave forandringer, der rækker ud over ens tid, og at udvikle velfærden og ikke bare videreføre den og skabe velfærdssamfund 2.0, så er lige præcis den udfordring en af de ting, vi skal tage hånd om. Derfor er jeg nysgerrig på at høre, hvad statsministeren gør sig af tanker om det, ud over at vi skal have en afbureaukratisering, for det løser jo ikke problemet til fulde.

Kl. 23:49

Første næstformand (Leif Lahn Jensen):

Statsministeren.

Kl. 23:49

Statsministeren (Mette Frederiksen):

Nej, men det er godt nok et vigtigt bidrag hertil, for den tid, hvor vi kunne tillade – og nu tillader jeg mig at være en lille smule skarp – at de mennesker, vi har ansat i den offentlige sektor for at drive et velfærdssamfund i hverdagen, beskæftiger sig med alt muligt andet end det, der er vigtigt og relevant, er slut. Vi burde aldrig nogen sinde være gået ned ad den vej, for jeg tror, det har ødelagt utrolig meget for os. Men det bliver nødt til at slutte nu.

Det er jo lige præcis den her diskussion, vi skal have. Og derfor bliver vi nødt til af frisætte, og vi bliver også nødt til at bruge de ressourcer, der bliver talt om her, i den generation. Og i virkeligheden er vi jo inde ved noget af det allermest elementære, for hvis ikke vi gør meget af det, som jeg faktisk tror vi godt kan blive enige om, så smuldrer det bare foran øjnene på os. Det er det, der er ved at ske på ældreområdet. Og vi kommer selvfølgelig også til at diskutere, hvordan nogle af dem, der så har en økonomi, kan bruge den, når de er ældre.

Der er masser af dilemmaer i det her, men jeg vil virkelig anbefale, at vi alle sammen går ind i det her med åbne øjne og med et ønske om, at vi også har et velfærdssamfund ude på den anden side af de kommende år. For hvis ikke vi gør det, smuldrer det bare – og det er i gang.

Kl. 23:50

Første næstformand (Leif Lahn Jensen):

Spørgeren.

Kl. 23:50

Alex Vanopslagh (LA):

Det synes jeg var et godt svar – det var jo ikke sådan et afvisende svar – for jeg vil gerne og Liberal Alliance vil gerne bidrage til, at vi får skabt det, man kan kalde velfærdssamfund 2.0. Jeg tror ikke, vi får det ved blot at frisætte – så får vi velfærdssamfund 1.0 med mindre bureaukrati. Og det er også godt; det er også vigtigt.

Jeg synes, at hr. Lars Løkke Rasmussen havde nogle spændende tanker i valgkampen om at se på, hvordan man kunne bruge, så at sige, arbejdsmarkedspensionerne i forhold til noget ekstra tilkøb af velfærd, så man sætter det ind i en ramme, hvor flere får mulighed for at tilkøbe noget ekstra velfærd, fordi der bare kommer til at være det pres og vi ikke ønsker et A- og et B-hold i Danmark. Så jeg håber, at man vil se på det med helt friske øjne, også selv om det ikke nødvendigvis passer ind i en bestemt ideologisk kasse.

Kl. 23:51

Første næstformand (Leif Lahn Jensen):

Statsministeren.

Kl. 23:51

Statsministeren (Mette Frederiksen):

Altså, ofte diskuterer vi ældrepolitik ud fra, om det er offentligt eller privat, men den her gang kan vi prøve at starte et andet sted – det er det, vi har muligheden for nu, og det er ikke en helt let opgave – og sige, hvad det er, der skal være til stede omkring den enkelte ældre, og så se lidt mere fordomsfrit, om man vil, på, hvordan vi så understøtter det bedst muligt, herunder også et bedre samarbejde mellem offentligt og privat og ikke mindst selvejende institutioner og meget af det, der ligger der.

Så vi prøver også at gå til det her med et meget, meget åbent sind.

Kl. 23:51

Første næstformand (Leif Lahn Jensen):

Søren Pape Poulsen.

Kl. 23:51

Søren Pape Poulsen (KF):

Tak for det. Altså, når vi laver finanslov, er det sådan cirka 1.100 mia. kr., vi kigger på i statens budget. Jeg kan så forstå, at forudsætningen for, at vi har et troværdigt forsvar, at der bliver fred i Europa, og at vi står sammen i Folketinget, er, at lige præcis forsvaret skal have den ene farvede brik i puslespillet, der hedder en helligdag, og at det er adgangen til at kunne lave noget. Jeg har ikke hørt en eneste i parlamentet her sige, at man ikke vil være med til at finansiere initiativerne. Det vil vi alle sammen godt. Men når man laver det kryds, er det normalt noget, hvor man har besluttet sig for, at der er nogle, der ikke skal være med. Sådan kender vi jo godt praksis herinde. Jeg troede bare, at når det gjaldt et forsvarsforlig, havde den her regering kun ét ønske, og det var at gøre det så nemt som muligt for flest mulige at deltage. For det er det, der har virket i forhold til Ukraine, og det tænkte jeg jo var det, vi skulle stå sammen om. Det er bare det, jeg appellerer til, og derfor forstår jeg ikke, at vi skal blive ved med at trækkes om lige det her punkt. For her er der så meget mere på spil, tænker jeg.

Kl. 23:53

Første næstformand (Leif Lahn Jensen):

Statsministeren.

Kl. 23:53

Statsministeren (Mette Frederiksen):

Jamen jeg vil gerne have lov til at sige meget klart, at vi kun har ét ønske, og det er, at vi får et bredt forsvarsforlig. Vi har en bred forsvarsforligskreds i dag, og oven på det eller samtidig med det har vi så lavet et nationalt kompromis, bredt, og nu vil vi gerne igen have et bredt forsvarsforlig. Det er vores fuldstændig klare ønske.

 Jeg kunne ikke lade være med at tænke i dag, da forsvarsministeren efter et møde i Udenrigspolitisk Nævn var ude at fortælle, at nu kommer Danmark med den her meget, meget store donation til Ukraine, om der ikke var nogen, der sådan tænkte: Hm, gad vide, hvordan vi egentlig skal finansiere de mange milliarder, vi som land vælger at bruge på Ukraine i finansiel støtte, humanitær støtte og ikke mindst til våbendonationer. Det er jo mange milliarder, og den reserve, der blev afsat i det nationale kompromis, er brugt.

Så hvis Danmark vil blive ved med at støtte Ukraine aktivt i det år, der kun lige er begyndt, så skal vi i fællesskab finde flere penge, for slet ikke at tale om den genopbygningsopgave, der kommer på et tidspunkt. Så finansieringsopgaven på grund af krigen i Ukraine er så stor – det er for også at svare på det finansielle – at det er vores overbevisning, at det ikke er nok at flytte rundt på nogle penge, men at der skal findes nye penge.

Kl. 23:54

Første næstformand (Leif Lahn Jensen):

Spørgeren.

Kl. 23:54

Søren Pape Poulsen (KF):

Jeg synes kun, det er godt, hvis vi får det for en dag for hele befolkningen, hvad det også betyder i økonomi, altså den indsats, vi yder, og det tror jeg sådan vi kunne have en fælles interesse i faktisk at vise, altså hvad det egentlig er, man donerer, for så er det de og de våben, og jeg tror, det er de færreste danskere, der tænker: Nå, men de raketter koster sådan cirka det og det. Det synes jeg faktisk ville være godt, for det er et godt eksempel.

 Jeg er da enig i, at vi skal finde mange penge, og der er blevet talt meget om, at man skal tage upopulære beslutninger og man skal have mod. Jeg tror på, at vi er mange herinde, der er i stand til at komme med forslag, når modet slipper op herovre. Så bare sig til, vi er klar. Man kunne lave en mindre regulering som under Thorning og Corydon på f.eks. nogle overførselsindkomster og su. Det kunne ifølge de tal, jeg har, give 9.000 i arbejdsudbud og over 3 mia. kr. Altså, vi er helt klar.

Kl. 23:55

Første næstformand (Leif Lahn Jensen):

Statsministeren.

Kl. 23:55

Statsministeren (Mette Frederiksen):

Men der er jo også en mulighed for i den her situation at bede alle danskere om at bidrage noget mere i stedet for kun udvalgte grupper. Og jeg synes jo sådan set i al beskedenhed, at det er det, der er charmen, om man vil, ved det her forslag, nemlig at vi siger til hinanden, at i den her situation arbejder vi alle sammen 1 dag mere. For selvfølgelig vil man kunne finde nogle forslag, hvor det er nogle mindre grupper, der så skal betale hele prisen, men vi kunne jo også vælge at gøre det i fællesskab, hvad jeg sådan set synes ville understrege, hvad det er for en særlig situation, vi er i.

 Jeg tror også, det ville være godt at få nogle pengebeløb på, og jeg vil bare sige, at når vi vælger at donere vores artilleri til Ukraine nu, så betyder det, at vi skal ud og købe nyt til Danmark. Og et helt splinternyt artillerisystem, eller det antal artillerisystemer, koster rigtig mange penge – rigtig mange penge. Og dem skal vi finde i fællesskab. For vi skal jo bidrage med våben til Ukraine, og vi skal også kunne forsvare os selv. Så med den beslutning, Folketinget har truffet i dag, venter der en ny regning. Og den er stor.

Kl. 23:56

Formanden (Søren Gade):

Fru Mai Villadsen.

Kl. 23:56

Mai Villadsen (EL):

Tak. Jeg kunne godt tænke mig at fortsætte diskussionen om store bededag, for jeg synes, det er et vigtigt og principielt spørgsmål, og man må jo sige, at det har fyldt rimelig meget i debatten på det seneste, og kritikken er jo mildest talt haglet ned over forslaget fra fagbevægelsen, fra folkekirken og fra Folketinget. Over 300.000 mennesker har skrevet under imod regeringens forslag. Jeg har faktisk ladet mig fortælle, at det er danmarksrekord, og målinger viser, at op mod 70 pct. af befolkningen altså er imod det her forslag. Jeg tror, at noget af det, der har chokeret folk rigtig meget, er, at det her forslag nærmest kom som et lyn fra en skyfri himmel. Ingen af regeringspartierne bragte det her op i valgkampen, og det tror jeg har chokeret mange, i hvert fald mig selv. Og jeg tror, mange sidder og spørger: Hvor kom det her fra? Hvorfor blev det ikke nævnt i valgkampen? Og det tror jeg faktisk folk gerne vil vide. Derfor vil jeg spørge: Var det her noget, I havde planlagt eller havde i skuffen under valgkampen? Var det noget, I diskuterede i Socialdemokratiet med jeres rådgivere og med hinanden?

Kl. 23:57

Formanden (Søren Gade):

Statsministeren.

Kl. 23:57

Statsministeren (Mette Frederiksen):

Det er jo i virkeligheden en ret banal konsekvens af regeringsforhandlingerne, hvor vi vælger at hæve ambitionerne for vores samfund. Og hvor vi er tre partier, der kigger hinanden i øjnene og siger: Nej, vi vil faktisk ikke have det sådan, at det hele bare lige skal holde vores tid ud. Vi danner ikke en regering med henblik på, at vi skal humpe os lidt derudad. For som jeg sagde i tirsdags, og jeg kan sige det endnu mere direkte nu, hvor det er nat om lidt: Jeg er ikke tilfreds med det velfærdssamfund, vi tilbyder danskerne i dag. Jeg synes ikke, der er værdighed nok alle steder i ældreplejen. Jeg kender masser af familier med børn med handicap, som ikke synes, at det er godt nok. Vi har valgt at have meget høje ambitioner på velfærd, på sikkerhed og tryghed og på den grønne omstilling, og det kræver flere penge, det kræver flere reformer, og det kræver nye beslutninger. Og det er det, det er et udtryk for.

Kl. 23:58

Formanden (Søren Gade):

Fru Mai Villadsen.

Kl. 23:58

Mai Villadsen (EL):

Jeg har det meget principielt sådan, at jeg synes, vælgerne skal kunne vide, hvad de sætter kryds ved, når de stemmer til folketingsvalget. Man kan selvfølgelig ikke kende hele pakken af kompromiser, der bliver indgået, men jeg synes, det er ejendommeligt, at ingen partier i den her regering vil stå på mål for, hvem der kom med det her forslag. Og jeg må ærligt indrømme, at jeg har hørt en lille fugl synge om, at det var Socialdemokratiet. Derfor kunne jeg godt tænke mig at vide: Er det her noget, I har puttet med? Er det noget, I har haft i skuffen og ikke har villet fortælle vælgerne, fordi I godt vidste, det var så upopulært?

Kl. 23:59

Formanden (Søren Gade):

Statsministeren.

Kl. 23:59

Statsministeren (Mette Frederiksen):

Vi putter ikke med noget som helst. Men det er måske en lille smule ejendommeligt, når man har været gennem regeringsforhandlinger, hvor der faktisk har være mulighed for, at en række partier kunne tage ansvar for at lede regeringen, og man står til sidst og tre partier gør det, at de så skal bebrejdes for at tage ansvaret. Men der er vores historie også en lille smule forskellig her. Og når man påtager sig regeringsansvaret, gør man det med det gode, man gør det med det dårlige, man gør det med det, der er let, og man gør det med det, der er svært. Og så er skønheden ved at have folkestyre og demokrati, at der på et tidspunkt kommer et valg, og så kan danskerne tage stilling til, hvad for en regering de ønsker at have, og hvad for et flertal de peger på. Vi lægger det åbent og ærligt frem: Hvis Danmark ikke bare skal fortsætte, som vi kender det i dag, og blive gradvis ringere og ringere, så er der behov for flere reformer, og vi påtager os ansvaret. Og vi gør det i øvrigt med fuldstændig åbne øjne, og som du kan høre med relativt rank ryg og klar røst. Jeg mener, det her er det rigtige for Danmark.

Kl. 23:59

Formanden (Søren Gade):

Hr. Martin Lidegaard.

Kl. 00:00

Martin Lidegaard (RV):

Statsministeren efterlyste mere klimadiskussion. Vi var jo dog nogle, synes jeg, der talte en del om klima. Det, som har optaget statsministeren, forstår jeg, er implementeringen nu. Mens vi har diskuteret her, er der lige kommet en ny rapport fra Energistyrelsen, hvori man forventer, at der i 2023 bliver sat nul vindmøller op på land Danmark og i 2024 nul landvindmøller op i Danmark, ligesom der sidste år kun blev opsat fem landvindmøller i Danmark. Det var, på trods af at vi i forbindelse med det nationale kompromis også aftalte en firdobling af energi fra landvind, for hvis vi ikke hurtigt får vedvarende energi på land, kan vi ikke erstatte de fossile brændsler, gassen fra Rusland osv.

Så jeg går ud fra, at statsministeren er enig i, at det ikke er tilfredsstillende, hvis der ikke bliver sat nogen som helst landvindmøller op i Danmark 3 år i træk under den nuværende statsminister. Det var jo grunden til, at vi foreslog en national energikrisestab, og det undrer mig simpelt hen, at der kan komme sådan en rapport fra Energistyrelsen, når regeringen har den stik modsatte intention.

Kl. 00:01

Første næstformand (Leif Lahn Jensen):

Statsministeren.

Kl. 00:01

Statsministeren (Mette Frederiksen):

Det er jo bl.a. i det lys, man skal se, at den nye klimaminister har sagt, at han som klimaminister først og fremmest er implementeringsminister. Jeg synes, at det, der er skønheden i det regeringsgrundlag, der ligger nu, er, at der er nye mål, som er mere ambitiøse end det, vi aftalt med hinanden for nogle år tilbage – og det skulle sådan set også gerne gå sådan, at vi hele tiden flytter vores egen målstreg – men at det først og fremmest nu er et spørgsmål om at komme i mål med det, der allerede er besluttet, og det gælder selvfølgelig ikke mindst, hvad angår vedvarende energi. Jeg er ikke tilfreds, som det står nu.

Kl. 00:01

Formanden (Søren Gade):

Hr. Martin Lidegaard.

Kl. 00:01

Martin Lidegaard (RV):

Nej, og det er især, fordi årsagerne tilsyneladende er nogle meget praktiske, tekniske ting, som man sagtens kunne have taget hånd om for 1 år siden, 2 år siden eller 3 år siden eller for 4 år siden, da statsministeren trådte til. Derfor kunne man måske også godt spørge statsministeren, om vi kan få sikkerhed for, at den nationale energikrisestab bliver nedsat hurtigt og får de midler, der skal til, sådan at der ikke kommer til at blive sat nul vindmøller op på land i Danmark de næste 2 år.

Kl. 00:02

Formanden (Søren Gade):

Statsministeren.

Kl. 00:02

Statsministeren (Mette Frederiksen):

Altså, regeringens mål er klart, at nu er der fokus på implementering, og at vi både skal sørge for at komme i mål med det, vi allerede har aftalt, men også sørge for en hurtig implementering af de næste beslutninger, der bliver truffet. Så ja, det er det, der har den allerhøjeste prioritet.

Kl. 00:02

Formanden (Søren Gade):

Fru Franciska Rosenkilde.

Kl. 00:02

Franciska Rosenkilde (ALT):

Tak til statsministeren for talen og for den personlige velkomst her i samlingen. Statsministeren nævner, at klimakrisen og den grønne omstilling er en af regeringens allervigtigste opgaver. Jeg kunne godt tænke mig at spørge mere ind til statsministerens ambition for en bæredygtig fødevareproduktion i fremtiden. Én ting er, at det danske landbrug lige nu står for cirka en fjerdedel af Danmarks klimagasudledninger, men det handler også om vores fælles drikkevand, vores fælles miljø, den svækkede biodiversitet og arealanvendelsen. Hvad er statsministerens ambitioner for en bæredygtig fødevareproduktion inden for de næste 1-2 år? Tak.

Kl. 00:03

Formanden (Søren Gade):

Statsministeren.

Kl. 00:03

Statsministeren (Mette Frederiksen):

Jeg er faktisk meget enig i, at vi bliver nødt til at se de her ting i sammenhæng. Altså, der er vores klimaambitioner, der er vores behov for at beskytte vores grundvand og vores drikkevand, og der er behov for mere sammenhængende natur, mere vild natur og mere skov. Og det er helt rigtigt, at hvor vi ofte har fokus på klimakrisen, så gennemlever verden jo altså også en biodiversitetskrise, og den er også til stede i Danmark, hvor vi ikke har evnet at passe godt nok på eksempelvis en del af vores dyrearter.

Alt det her er baggrunden for, at det, vi lægger op til nu, er at prøve at lave en helhedsplan, hvor vi både involverer Dansk Landbrug, som selvfølgelig er en af de helt centrale spillere her, men også naturorganisationer og andre. Det rækker jo selvfølgelig lidt længere ud end kun 1 år eller 2, men vi bliver også nødt til at se på, hvordan vi i det hele taget sørger for både at tale landbrug og produktion, men også eksempelvis beskyttelse af natur. For tingene hænger sammen, som ordføreren meget rigtigt siger.

Kl. 00:04

Formanden (Søren Gade):

Fru Franciska Rosenkilde.

Kl. 00:04

Franciska Rosenkilde (ALT):

Tak for det svar. Skal jeg forstå det sådan, at statsministeren forestiller sig en mere nuanceret plan for fødevareproduktionen, end at den bare indeholder en CO2-afgift, som er det, der er nævnt i regeringsgrundlaget?

Kl. 00:04

Formanden (Søren Gade):

Statsministeren.

Kl. 00:04

Statsministeren (Mette Frederiksen):

Det er lidt svært for mig lige at vide, hvad der ligger i spørgsmålet, altså om det er sådan et grønt trickspørgsmål, så det tror jeg vil afholde mig fra at hoppe i med samlede ben. Jeg tror på, at en CO2-afgift er et vigtigt virkemiddel, men som jeg efterhånden har sagt en del gange fra den her talerstol – og jeg vil gerne gentage det – er jeg er stolt af, at Danmark er et landbrugsland. Jeg kan godt lide, at vi producerer vores egne fødevarer. Det ville være rigtig, rigtig ærgerligt, hvis vi nedlagde noget produktion for så at importere varerne nogle andre steder fra eller bare for at skubbe produktionen et andet sted hen. Så opgaven må jo være at producere gode og bæredygtige fødevarer, samtidig med at vi beholder arbejdspladser i Danmark, og dermed fortsætte ad det spor, som jeg i al beskedenhed synes vi nu er gået ad nogle år. Vi er kommet langt på klimaområdet og længere, end vi var før, men uden at skabe ulighed og uden at skabe øget arbejdsløshed.

Kl. 00:05

Formanden (Søren Gade):

Hr. Kim Edberg Andersen.

Kl. 00:05

Kim Edberg Andersen (NB):

Tak for det. Statsministeren og jeg er jo fra den samme region; vi er fra Nordjylland, og i Nordjylland ved vi jo godt, at man ikke altid behøver at kunne regne for at kunne regne den ud. Og det er jo også en region, hvor vi har mange markeder, hvor det aftvinger en vis anerkendelse at kunne sælge en hest lidt for godt, især hvis det er til en københavner.

Derfor bliver jeg nødt til at rose statsministeren og give den anerkendelse, der skal til, for når man ser, hvordan det er lykkedes statsministeren i løbet af ganske kort tid at få et enkelt parti, som var meget imod statsministeren i valgkampen, til at hoppe ind på bagsædet af bilerne og derefter tage chefen fra det parti, som havde lavet et nyt parti, og sætte denne ind i regeringen også, så må man jo sige, at jeg ikke ved, om statsministeren er god til at regne, men jeg anerkender, at statsministeren har været god til at regne den ud.

Er statsministeren enig med mig i, at i Nordjylland kan det aftvinge en vis form for respekt, hvis man kan sælge en hest bedre, end den egentlig burde være blevet værdisat til?

Kl. 00:06

Formanden (Søren Gade):

Statsministeren.

Kl. 00:06

Statsministeren (Mette Frederiksen):

Jeg er så hesten, eller? Jeg vil nødig have, at det er det, der står tilbage. Altså, jeg ved efterhånden ikke, hvor mange valgkampe jeg har været en del af, først som DSU'er og efterfølgende som aktiv socialdemokrat og kandidat selv. Men der sker meget i en valgkamp, og der har vi sådan en bestemt måde at tale til hinanden og nogle gange også om hinanden på, og så kommer der jo en tid derefter. Og jeg synes sådan set, at det, der kendetegnede forhandlingerne omkring en ny regering var, at retorikken og valgkampen var lagt bag os, og at der var en optagethed af at løse de problemer, der er. Og derfor er jeg utrolig glad for samarbejdet.

En gang imellem er der jo sådan den der latterliggørelse af, at ja ja, så går man ind og bliver minister. Men altså, et land fungerer jo ikke, hvis ikke der er nogle partier, der faktisk er villige til at påtage sig ansvaret og også stå til ansvar for de beslutninger, der måske ikke altid er helt nemme, herunder nogle nuancer og nogle kompromiser. Så jeg må være ærlig og sige, at jeg altid har en grundlæggende respekt for de partier, der faktisk tager ansvar, for det letteste er jo ofte at lade være.

Kl. 00:07

Formanden (Søren Gade):

Hr. Kim Edberg Andersen? Vi går videre til den næste, og det er hr. Nick Zimmermann.

Kl. 00:07

Nick Zimmermann (DF):

Jeg vil godt prøve at holde fast ved store bededag, for der har jo været en massiv kritik fra de fem største fagforeninger af statsministeren og regeringen som helhed, og jeg vil egentlig godt prøve at spørge lidt ind til, om det gør noget indtryk på statsministeren. For statsministerens gamle kammesjuk Lizette Risgaard har jo kritiseret statsministeren i vendinger, jeg knap nok tør gentage fra min plads.

Og jeg forstår det sådan set godt, for det har jo været et historisk bedrag af en valgkamp, at tre partier, der går sammen i en regering, ikke nævner med et ord, at man vil stjæle en fridag fra danskerne, og så får det til at lyde, som om det bare er fuldstændig normalt og almindeligt, og som om det altså nu engang bare er sådan, det måtte være.

Derfor vil jeg godt prøve at spørge statsministeren: Hvorfor vil regeringen ikke være med til at lægge det ud til en folkeafstemning? Det var jo noget fuldstændig andet, hvis det var sådan, at bare et af partierne havde nævnt, at det her var noget, man ville se på. Men der er ingen af de tre partier i regeringen, der har nævnt det. Så hvorfor skal det ikke ud til en folkeafstemning?

Kl. 00:09

Formanden (Søren Gade):

Statsministeren.

Kl. 00:09

Statsministeren (Mette Frederiksen):

Men altså, hvis man nu skal prøve at køre den der logik til ende, altså at man som politisk parti kun kan udføre det, man har sagt i en valgkamp man vil udføre, hvordan skulle vi så have håndteret coronakrisen? Hvordan skulle vi have håndteret krigen i Ukraine? Hvordan skal vi håndtere den situation, at vi – hvad jeg stadig er utrolig glædeligt overrasket over, for jeg har sjældent oplevet noget bedre – er nogle partier, der går sammen om at hæve ambitionerne? Altså, vi er faktisk i fællesskab gået højere op, end hvad vi hver især ville. Det er jo ret unikt. Det er jo rigtig godt for vores land, tror jeg.

Og når man så vil det, kunne man jo godt vælge sådan en let finansiering; så kunne man lånefinansiere, eller man kunne flytte lidt rundt eller noget andet. Men jeg håber også, der trods alt er en eller anden respekt for, at vi går ud og siger: Okay, hvis vi så faktisk gerne vil bruge så mange flere penge på psykiatri, hvis vi gerne vil bruge flere penge på løn i den offentlige sektor og andre ting, ja, så kræver det reformer. Og hvis vi gerne vil bruge flere penge på vores tryghed, sikkerhed og forsvar, så kræver det altså også finansiering. For vi fremrykker tidspunktet; det er jo en ny position, som et flertal har valgt at indgå, hvilket jeg i øvrigt tror at Dansk Folkeparti ender med at bakke op om – altså at vi skal fremrykke tidspunktet for, hvornår vi lever op til vores forpligtelser på de 2 pct.

Kl. 00:10

Formanden (Søren Gade):

Hr. Nick Zimmermann.

Kl. 00:10

Nick Zimmermann (DF):

Nej, jeg har simpelt hen absolut ingen respekt for, at man ikke nævner en så stor indgriben i danskernes hverdag inden en valgkamp og så vælger at gennemføre det bagefter – det må jeg virkelig sige. Det har jeg absolut ingen respekt for. Og det kan jeg også høre at der er flere andre, der ikke har. De målinger, der bliver lavet, viser jo, at et flertal af danskerne er enige i, at vi ikke skal afskaffe store bededag; fagforeningerne vil absolut ikke finde sig i, at regeringen laver et indgreb i den danske model; og de underskriftindsamlinger, der er, eksploderer jo med hundredtusindvis af underskrivere.

Det er derfor, jeg har behov for at høre klokkeklart fra statsministeren: Hvorfor vil regeringen ikke bakke op om en folkeafstemning?

Kl. 00:11

Formanden (Søren Gade):

Statsministeren.

Kl. 00:11

Statsministeren (Mette Frederiksen):

Det er da helt principielt. Skal det så være sådan, at hver gang der er et flertal her i Folketinget, som træffer en beslutning – kendt eller ukendt, ny eller gammel, om økonomi, udenrigspolitik, udlændingepolitik eller klimapolitik – så kan 60 mandater gå sammen og sige: Nu skal vi have en folkeafstemning? Så betragter vi jo ganske enkelt ikke demokratiet med de samme øjne, for det demokrati, jeg er tilhænger af, er det repræsentative demokrati, som i øvrigt er det, der er den danske tradition og har været det igennem generationer, og som jeg tror er en vigtig forklaring på, at vi er et af verdens bedste samfund. Det er faktisk lige præcis, fordi vi er et repræsentativt demokrati, hvor vi står til ansvar over for vælgerne. Men at begynde at lave folkeafstemninger om en række forskellige sager vil jeg ikke anbefale, og jeg mener sådan set, at det ville være mere giftigt for vores demokrati end det modsatte.

Kl. 00:12

Formanden (Søren Gade):

Fru Signe Munk.

Kl. 00:12

Signe Munk (SF):

Hjemme hos os har vi sådan en fin plakat med danske dagsommerfugle. Da vi lige fik den, blev jeg enormt betaget af alle de her smukke sommerfugle – der var perlemorrandøje og 

slåensommerfugl. Og så læste jeg, fordi der var sådan nogle små tegn under sommerfuglene, og fandt ud af, at de var uddøde; det var sommerfuglearter, der er uddøde i Danmark. Det er jo et billede på den naturkrise, Danmark står i, og som verden står i.

For nylig blev der lavet en biodiversitetsaftale internationalt – den blev kaldt naturens Parisaftale – og målet her var, at der i hele verden i 2030 skal være 30 pct. beskyttet natur. Hvorfor er det vigtigt? Det er det, fordi det, naturen mangler, er plads, plads og plads. Derfor vil jeg høre statsministeren, om statsministeren er parat til at sikre 30 pct. beskyttet natur både til lands og til vands her i Danmark.

Kl. 00:13

Formanden (Søren Gade):

Statsministeren.

Kl. 00:13

Statsministeren (Mette Frederiksen):

Jeg ved ikke, om det er præcis den samme sommerfugleplakat, jeg har, men jeg har i hvert fald en, der minder om. Og det er helt rigtigt, at sommerfuglene er nogle af dem, vi har mistet, ligesom vi har mistet mange af vores insekter og en del af vores fugle. Der er også en del af vores pattedyr, som jo har været i kraftig reduktion. Så jeg anerkender fuldstændig og aldeles den biodiversitetskrise, som ikke alene Danmark, men verden står i, og at det går alt for hurtigt. Derfor skal vi selvfølgelig også løfte vores ansvar.

De mål, vi har vedtaget i EU, kan man sige, gælder jo for EU som en helhed, og der er det jo vigtigt, at landene nu går i gang med at finde ud af, hvordan de bedst understøtter det, eksempelvis på havet, hvor vi har nogle gode muligheder. Det kræver selvfølgelig også nogle store beslutninger, men hvis jeg skal vurdere ud fra regeringsforhandlingerne, er det faktisk noget af det, mange af partierne i Folketinget er optaget af.

Og så skal vi jo videre også på naturområdet med naturnationalparkerne og med endnu mere skov. Jeg tror aldrig, at der har været så højt et skovmål som det, der er sat i det her regeringsgrundlag. Jeg kommer ikke til at binde mig til et bestemt tal på et bestemt tidspunkt – og slet ikke 30 pct. i løbet af så få år, for det mener jeg faktisk ikke vil kunne lade sig gøre.

Kl. 00:14

Formanden (Søren Gade):

Fru Signe Munk.

Kl. 00:14

Signe Munk (SF):

Ja, og der opstår min bekymring. For skal vi sørge for, at sommerfugleplakaten ikke bare fortsætter med at have sommerfuglebilleder af uddøde arter, så bliver vi nødt til også at tage et ansvar i Danmark. Danmark er et af de lande i verden, som har mindst beskyttet natur, og derfor vil min klare opfordring være, at Danmark ikke skubber ansvaret videre, men faktisk sikrer 30 pct. beskyttet natur til lands i Danmark.

Kl. 00:14

Formanden (Søren Gade):

Statsministeren.

Kl. 00:14

Statsministeren (Mette Frederiksen):

Jeg synes ikke, vi skal skubbe ansvaret videre, og det fører jo lidt tilbage til den diskussion, der var med fru Franciska Rosenkilde før, nemlig at det ville være rigtig, rigtig klogt at se tingene i en sammenhæng, altså både vores landbrugsproduktion og vores behov for at have mere og mere sammenhængende natur, altså at have rigtig vild natur og vild skov, at få plantet mere skov, at passe på vores drikkevand, for alle tingene hænger sammen. Der er jo så også, vil jeg tro – uden at have været dybt nede i det – en grund til, at vi i EU ikke har sagt, at det er specifikt for hvert land, fordi landene også er meget forskellige. Men det ændrer selvfølgelig ikke på, at Danmark skal tage opgaven endda meget alvorligt.

Kl. 00:15

Formanden (Søren Gade):

Fru Susie Jessen.

Kl. 00:15

Susie Jessen (DD):

Mange tak. Jeg vil gerne lige starte med kvittere for, at statsministeren over for min formand, fru Inger Støjberg, tilkendegav, at også Danmarksdemokraterne kommer til at blive inviteret til de her forhandlinger om et forsvarsforlig. Det er meget, meget vigtigt for os.

Nu vil jeg gerne lige tage noget helt andet op. I Danmarksdemokraterne har vi i den seneste tid prøvet at få et svar på, hvad det er, regeringen egentlig mener i forhold til hjemsendelsespolitikken. Jeg har spurgt regeringens udlændingeminister her i salen, og han siger, at der ikke kommer til at ske nogen ændringer. Når man kigger på det, der står i regeringsgrundlaget, nemlig at man vil håndtere det problem, vi har set i den seneste tid, med unge kvinder fra Syrien, der har mistet deres opholdstilladelse, til trods for at de har vist, at de vil Danmark, siger udlændingeministeren, at det ikke betyder noget reelt.

Hvis man spørger fru Monika Rubin eller for den sags skyld Moderaternes udlændingeordfører, hr. Mohammad Rona, får vi et helt andet svar. Hr. Lars Løkke Rasmussen har også tilkendegivet lidt af det samme, som de siger i hans parti. Så nu vil jeg gerne spørge statsministeren i dag: Hvad betyder den her passage i regeringsgrundlaget egentlig?

Kl. 00:16

Formanden (Søren Gade):

Statsministeren.

Kl. 00:16

Statsministeren (Mette Frederiksen):

Ja, tak for det spørgsmål. Altså, paradigmeskiftet er jo en meget, meget vigtig del af den danske udlændingepolitik. Helt grundlæggende bør det være sådan, at når man er flygtning og har opnået asyl og beskyttelse et sted i verden og ikke længere har behov for den beskyttelse, skal man selvfølgelig vende tilbage til sit hjemland. Det er et grundlæggende sundt princip, som i øvrigt har den skønhed i sig, at får vi det implementeret, kan vi hjælpe andre mennesker, der har et beskyttelsesbehov, på et andet tidspunkt.

Så har vi en situation nu, hvor der er en gruppe af mennesker, der er flygtet for en del år siden. I mellemtiden har de påbegyndt skole og uddannelse. Nogle af dem har valgt at integrere sig meget i Danmark og arbejder på et område, hvor vi har behov for arbejdskraft. Der siger vi så, at vi gerne vil se på, om der er nogle af dem, der så kan overgå til – i stedet for at vi betragter dem som flygtninge – at være i gang med at uddanne sig til social- og sundhedsassistent eller sygeplejerske. Jeg står ikke og har tallene her, men det er den tanke, der ligger deri.

Kl. 00:17

Formanden (Søren Gade):

Fru Susie Jessen.

Kl. 00:17

Susie Jessen (DD):

Tak. Før valget sagde hr. Kaare Dybvad Bek, at det er kernen i dansk udlændingepolitik, man kommer til at ændre på, hvis man gør det, som statsministeren reelt siger at vi kommer til at gøre nu. Det vil sige, at man lader flygtninge blive her i landet i stedet for at sende dem hjem, når de ikke har et opholdsgrundlag mere. Det er reelt det, statsministeren siger. Så det er faktisk kernen af dansk udlændingepolitik, man vil til at ændre på.

Og hvad angår arbejdskraft, mangler vi arbejdskraft generelt. Hvordan vil man lave den liste? Det her kommer til at eskalere, og det er jeg meget, meget bekymret for. Det må jeg sige.

Kl. 00:18

Formanden (Søren Gade):

Statsministeren.

Kl. 00:18

Statsministeren (Mette Frederiksen):

Det mener jeg ikke man behøver at være så bekymret for, for det her er ikke at ændre kernen i dansk udlændingepolitik. Jeg har jo lige bekræftet, at den kerne består. Men ved enhver kerne eller ved ethvert princip eller ved enhver bærende søjle kan der jo så være noget ved siden af, som man godt kan se på. Og der har været nogle eksempler, bl.a. på nogle unge kvinder, som har valgt at gå en vej, har valgt at integrere sig, og som gerne vil Danmark. Der vil vi gerne se – og det skal være afgrænset, og det skal være målrettet, og det skal være fokuseret – om man kan finde en vej. Men det er ikke et opgør med paradigmeskiftet, det er det ikke.

Kl. 00:19

Formanden (Søren Gade):

Fru Mai Mercado.

Kl. 00:19

Mai Mercado (KF):

Tak. Jeg hæftede mig ved, at statsministeren i sin tale adresserede retssystemet, og at man skulle fylde mere på og skabe mere aktivitet. Jeg tror ikke, der er nogen tvivl om, at vi i Det Konservative Folkeparti er tough on crime, men der er store udfordringer i retssystemet. Vi ser ind i, at ventetiderne er steget og steget ved domstolene under statsministerens ledelse. Vi ser ind i, at der er kommet færre fængselspladser i 2022, der er færre fængselsbetjente og der er længere varetægtsfængslinger, hvilket udløser strafrabat. Så fængselsvæsenet er særdeles udfordret. Så hvordan vil statsministeren rette op på de forhold, inden nye initiativer vedtages?

Kl. 00:19

Formanden (Søren Gade):

Statsministeren.

Kl. 00:19

Statsministeren (Mette Frederiksen):

Det er noget af det – hvis jeg må være ærlig – som man en gang imellem godt kan blive en lille smule træt af i politik. Hvis man bare lytter til det her indlæg, hører de udfordringer, der er med kapacitet i kriminalforsorgen, kun til den seneste valgperiode, men det er jo ikke rigtigt. Der har været kapacitetsproblemer, så længe jeg kan huske. Så længe jeg kan huske, har der været kapacitetsproblemer. Det er blevet værre, og noget af det skyldes jo ikke alene kapaciteten, men også, at der er sket en forråelse blandt nogle af de mest kriminelle, hvilket udgør en udfordring for de mennesker, der er ansat i kriminalforsorgen.

Skiftende regeringer har ikke til fulde løst kapacitetsproblemet. Jeg synes, man må sige, at den tidligere regering har taget en række initiativer, eksempelvis med fængselspladser i Kosovo, som man egentlig bør kvittere for og bakke op om i stedet for det modsatte. Men som jeg sagde før, kan det jo ikke være kapaciteten, der bestemmer vores retspolitik, og derfor er det regeringens forslag, regeringens ønske og regeringens ambition at lave en egentlig strafreform, som jeg så vil håbe, at Det Konservative Folkeparti vil indgå i forhandlinger om.

Kl. 00:21

Formanden (Søren Gade):

Fru Mai Mercado.

Kl. 00:21

Mai Mercado (KF):

Men statsministeren kan ikke skyde det her ansvar fra sig. Det er sådan, at inden for bare de sidste par år er sagsbehandlingstiden for varetægtsfængslede, som sidder og venter på, at deres sag kommer for retten, mere end fordoblet. Og det er sket, mens statsministeren har været statsminister. Derfor spørger jeg bare igen, for jeg fik ikke noget svar på mit spørgsmål: Hvordan vil statsministeren her og nu rette op på de forhold, inden nye initiativer bliver tilvejebragt – initiativer, som regeringen har ønske om i sit regeringsgrundlag?

Kl. 00:21

Formanden (Søren Gade):

Statsministeren.

Kl. 00:21

Statsministeren (Mette Frederiksen):

Det er jo lidt frisk af et parti, der ikke ønsker at gå i regering og tage ansvar, så at skyde på de partier, der faktisk går i regering og tager ansvar. Vi kan kun løse de problemer, der er med kapacitet og med ventelister, tror jeg, hvis vi laver en strafreform, der går hele vejen. Det er ikke nok at kigge på fængselspladser, det er heller ikke nok at kigge på en ny uddannelse, og det er ikke nok at kigge på arbejdsmiljø, selv om det er elementer, som er vigtige, og som jeg mener vi skal arbejde videre med; vi bliver nødt til at kigge hele vejen rundt, fordi det er hele kæden, der så at sige er udfordret. Det er det, vi ønsker at lægge ind i en strafreform, og jeg vil foreslå, at vi samarbejder om den.

Kl. 00:22

Formanden (Søren Gade):

Hr. Pelle Dragsted.

Kl. 00:22

Pelle Dragsted (EL):

Tak. I politik er det jo helt okay at være uenig. Det er det, det handler om. Men jeg synes, at uanset hvad man mener, bør man være ærlig, og det er regeringen og statsministeren ikke i diskussionen om store bededag. Man var ikke ærlig under valgkampen, hvor man behændigt glemte at fortælle befolkningen, at man ville snuppe en forårsfridag fra dem. Og jeg synes heller ikke, at statsministeren er ærlig, når hun igen og igen har gentaget den samme påstand, nemlig at hvis vi ikke afskaffer den her fridag, er alternativet enten at skære i velfærden eller at hæve skatterne massivt. Og vi har hørt det igen her i talen i dag: Uden det her fridagstyveri er der ingen sikkerhed.

Men det passer ikke, statsminister, for der er jo en anden mulighed for at skaffe de samme penge, som regeringen finder ved at snuppe en forårsfridag fra danskerne, og det er ovenikøbet et alternativ, som jeg tror de fleste danskere ville foretrække, nemlig at droppe de skatterabatter, som også er en del af regeringsgrundlaget. Og nu vil jeg gerne bede statsministeren om at svare ærligt på det følgende spørgsmål: Er det korrekt, at hvis regeringen opgav de følgende skatterabatter, nemlig 1) at indføre en lav særrabat på arveskatten for virksomhedsarvinger, 2) at annullere lagerbeskatningen for ejendomsspekulanter og 3) at give topskattelettelser i spændet 500.000-750.000 kr., så ville man have det samme beløb på kontoen, som man får ved at snuppe en fridag fra danskerne? Jeg beder bare om et helt enkelt ja eller nej til det spørgsmål.

Kl. 00:23

Formanden (Søren Gade):

Statsministeren.

Kl. 00:23

Statsministeren (Mette Frederiksen):

Selvfølgelig kan du da prioritere anderledes. Selvfølgelig kan du da det; du kan da lave en anden skattepolitik, eller du kan, som jeg sagde før, skære ned på velfærden eller noget tredje. Ja, det kan man godt. Men hvordan finansierer vi så psykiatrien? Hvordan finansierer vi lønløftet i den offentlige sektor? Det er jo det, der er problemet. For jeg synes, at det, der er vores udfordring, er, at selv på et tidspunkt med historisk høj beskæftigelse – det havde vi for kort tid siden – lav ledighed og god, sund, stærk dansk økonomi har vi stadig væk ikke et reelt råderum til at udvikle vores samfund. Men selvfølgelig kan du da lave en anden skattepolitik. Det siger sig selv.

Kl. 00:24

Formanden (Søren Gade):

Hr. Pelle Dragsted.

Kl. 00:24

Pelle Dragsted (EL):

Men jeg synes, at statsministeren igen svarer udenom. For lige nu taler vi om de her 2,5 mia. kr., som regeringen skaffer med det her lovforslag, man har fremlagt. Og jeg peger på, at de her 2,5 mia. kr. kunne man skaffe, hvis man lod være med at give virksomhedsarvinger skatterabatter. Det er jo f.eks. LEGO-familiens arvinger, der får en skatterabat på næsten 13 mia. kr. Det er Holchfamiliens arvinger, som får 4 mia. kr. Det er Danfossfamiliens arvinger, som får 800 mio. kr. Og mit spørgsmål vil være: Når nu statsministeren mener, at vi mangler penge i kassen for at kunne gennemføre de her initiativer, hvorfor har statsministeren så råd til at bruge penge på den type skattelettelser?

Kl. 00:25

Formanden (Søren Gade):

Statsministeren.

Kl. 00:25

Statsministeren (Mette Frederiksen):

Men sådan kunne man blive ved, for så ville nogen jo kunne sige til Enhedslisten: Hvorfor vælger man at sætte kontanthjælpen op for nogle? Det er jo en prioritering, som Enhedslisten ønsker at foretage. Og så kunne vi jo blive ved. Det var derfor, jeg sagde det før i min replik meget direkte: Vi har selvfølgelig overvejet forskellige finansieringsmuligheder, og der er altid et valg; der er altid også en anden vej at gå. Vi er landet på det, vi i virkeligheden synes er det mest solidariske, nemlig at alle giver et bidrag. Og så må jeg bare allerede nu varedeklarere, om man vil, at det her jo ikke er den sidste reform, for selv om vi gør det her, mangler der stadig væk penge til forsvaret og til en række andre prioriteter. Så vi er kun lige gået i gang, det er mit bedste bud, altså ikke med helligdage – rolig, rolig, rolig. Inden vi går i breaking: Der er kun et forslag om én. Men vi kommer da til at lave andre reformer. Og hvis ikke man vil det, ja, hr. Pelle Dragsted, så er man nok i virkeligheden heller ikke helt ærlig over for danskerne, for så bliver velfærdssamfundet bare ringere og ringere, og hvem egentlig betaler prisen for det? Det er i hvert fald ikke de bedst velstillede i samfundet.

Kl. 00:26

Formanden (Søren Gade):

Fru Anne Valentina Berthelsen.

Kl. 00:26

Anne Valentina Berthelsen (SF):

Tak til statsministeren for en fin tale. En ting, som vi i SF jo er fuldstændig enige med regeringen om, er behovet for at styrke dansk forsvar og tage ansvar for vores alle sammens sikkerhed, og det er jo også derfor, vi står bag aftalen om at bruge 2 pct. af bnp til vores forsvar og den finansiering, som vi aftalte på daværende tidspunkt.

Nu kan jeg så forstå, at regeringen mener, at den aftale, vi lavede i marts, er underfinansieret, og at der er en manko fra 2030 og frem på 6 mia. kr. Det undrer os en lille smule, for det var ikke vores opfattelse under forhandlingerne, og statsministeren sagde da også selv på pressemødet om aftalen den 7. marts, at det betød, at der ikke umiddelbart var behov for at spare andre steder, når nu vi lavede den her underskudsfinansiering på 0,5 pct.

Så jeg vil høre statsministeren, om hun kan forklare mig, hvad det er, der er sket i mellemtiden. Jeg opfatter store bededagsforslaget som en besparelse. Hvorfor var der ikke behov for det i marts, da statsministeren udtrykte det modsatte?

Kl. 00:27

Formanden (Søren Gade):

Statsministeren.

Kl. 00:27

Statsministeren (Mette Frederiksen):

For det første vil jeg gerne kvittere for SF's rolle i det nationale kompromis. Jeg er utrolig glad for den aftale – jeg syntes, det var et fantastisk øjeblik, og jeg vil gerne kvittere for, at en række partier dér jo tog ansvar, og at nogle andre partier i øvrigt efterfølgende tilsluttede sig. Og jeg vil også give stor ros til SF. Jeg ved godt, også med partiets historik, at det at sige, at der skal bruges 2 pct. af bnp på forsvaret, jo ikke nødvendigvis er den letteste beslutning. Jeg tror, at man umiddelbart befandt sig bedre i den grønne del af aftalen, som også var vigtig, men her løftede SF et stort ansvar.

Så må jeg sige, at kigger man på det skriftlige materiale, der ligger til grund for det nationale kompromis, så indgår der i det, at aftalen ikke er fuldt finansieret. Vi kom et meget, meget langt skridt på vejen med en underskudsfinansiering på de 0,5 pct., men vi vidste godt dengang, at hvis man skulle leve op til målsætningen om de 2 pct., ville det kræve, at man kom op på de 0,7 pct., og det var faktisk ikke det, vi aftalte.

Kl. 00:28

Formanden (Søren Gade):

Fru Anne Valentina Berthelsen.

Kl. 00:28

Anne Valentina Berthelsen (SF):

Altså, jeg må sige, at det stadig væk er min opfattelse, at det er nyt, at finansieringen, som vi aftalte dengang, ikke var dækkende, og det er også det, jeg læser ud af citatet fra statsministeren fra den 7. marts, altså at der ikke umiddelbart var behov for at spare andre steder med den finansiering, man aftalte der.

Så er der noget, der har ændret sig i mellemtiden, eller udtrykte statsministeren sig upræcist på daværende tidspunkt? For det må jo enten være det ene eller det andet.

Kl. 00:29

Formanden (Søren Gade):

Statsministeren.

Kl. 00:29

Statsministeren (Mette Frederiksen):

Jamen altså, med det nationale kompromis træffer vi jo beslutninger, der får os ganske langt. Men som jeg sagde det før, er det sådan, at hvis man kigger på det skriftlige materiale, kan man se, at vi, da vi laver det nationale kompromis, godt ved, at vi ikke er i mål. Men med regeringsgrundlaget lægger vi jo en ting ovenpå, nemlig at vi fremrykker tidspunktet, som så gør finansieringsopgaven endnu større.

Kl. 00:29

Formanden (Søren Gade):

Hr. Peter Skaarup.

Kl. 00:29

Peter Skaarup (DD):

Tak til statsministeren for nogle fine svar her hen mod slutningen af debatten. Det var jo faktisk næsten sådan en debat, vi skulle have haft i starten af dagen i stedet for her ved midnatstid. Men okay, nu er det nu, og så stiller vi nogle spørgsmål, og jeg synes, at det, som statsministeren svarede til fru Susie Jessen, ligesom kræver en opfølgning. For sådan som vi fra Danmarksdemokraternes side hører statsministeren, er vi faktisk ude i en situation, hvor det, som var hjerteblod for en del partier i Folketinget – faktisk et stort flertal – nemlig paradigmeskiftet, hjemsendelsespolitikken, altså det forhold, at man ikke kan komme til Danmark som flygtning og regne med at blive hængende, når nu forholdene tillader, at man kan vende tilbage, er statsministeren og regeringen nu i gang med at ødelægge. Og vi kunne godt tænke os at høre, om statsministeren kunne uddybe, om statsministeren ikke er enig i det, som ministeren for området, nemlig udlændinge- og integrationsministeren, sagde i valgkampen, nemlig at der ikke var grund til at ændre ved paradigmeskiftet og hjemsendelsespolitikken fra Socialdemokratiets side. Er statsministeren enig i, at det skal vi stadig væk holde fast i?

Kl. 00:31

Formanden (Søren Gade):

Statsministeren.

Kl. 00:31

Statsministeren (Mette Frederiksen):

Men jeg mener ikke, det er en korrekt udlægning, at vi er i gang med at ødelægge paradigmeskiftet. For der er et grundlæggende princip om, at man, hvis man har behov for beskyttelse og man opnår det i Danmark, så kan få det, og på et tidspunkt skal man rejse tilbage. Det mener jeg er et vigtigt og et gældende princip. Det, vi siger med regeringsgrundlaget, er, at de grundlæggende regler på udlændingeområdet består.

Når vi har så stramme regler, som vi har, kan der være nogle uhensigtsmæssigheder, der kan være nogle mennesker, der kommer i klemme – det tror jeg også Danmarksdemokraterne har sagt, f.eks. hvad angår familiesammenføring, hvis jeg har lyttet rigtigt – og så skal man kunne kigge på det. Men man skal jo kigge på det på en sådan måde, at man netop ikke ødelægger det, der er princippet, og det har vi ikke nogen intention om at gøre.

Kl. 00:31

Formanden (Søren Gade):

Hr. Peter Skaarup.

Kl. 00:31

Peter Skaarup (DD):

Men er det ikke rigtigt, statsminister, at man, når man går ind og ændrer lovgivningen på udlændingeområdet, så kan have alle mulige gode intentioner om, at man gerne vil hjælpe lige den der gruppe eller den der gruppe, men at sagen jo bare er den, at det, når man ændrer lovgivningen, så kommer til at gælde alle?

Og hvordan har statsministeren tænkt sig at håndtere hele den her situation, hvor et flertal i Folketinget, når der er valg, lover vælgerne, at man fastholder hjemsendelsespolitikken, og at man så nu kommer her og i regeringsgrundlaget siger, at nej, nu kan vi godt bløde den op, og at nu vil man gerne ændre reglerne? Hvordan hænger det sammen?

Kl. 00:32

Formanden (Søren Gade):

Statsministeren.

Kl. 00:32

Statsministeren (Mette Frederiksen):

Det er rigtigt, at når man laver lovgivning på udlændingeområdet, skal man træde utrolig varsomt, hvis man går den ene vej. Men det er jo lige så rigtigt, at det, når vi laver meget stramme regler – og det ved ordføreren jo at jeg er meget, meget stærk tilhænger af – så også kan medføre noget til den anden side. Og det her er ikke let, for nu at være meget ærlig. Hvis ikke der var nogen begrænsninger, kunne vi jo lave en meget mere målrettet udlændingepolitik end den, vi kan, og fordi vi ikke kan det, så kommer vi så en gang imellem til at ramme nogle, vi faktisk ikke ville ramme. Det tror jeg at ordføreren kan bekræfte. Så derfor skal man træde meget, meget varsomt, også i det her spørgsmål.

Kl. 00:33

Formanden (Søren Gade):

Fru Mette Thiesen.

Kl. 00:33

Mette Thiesen (UFG):

Tusind tak. Jeg troede ikke, at jeg kunne komme på, så jeg bliver da lidt overrasket, og jeg beklager min stemme; jeg er blevet en lille smule forkølet.

Det virker jo til, at man i Socialdemokratiet endelig har fået øjnene op for de massive retlige svigt, der sker i det familieretlige system. Rigtig mange mister desværre deres børn på baggrund af falske beskyldninger, ventetiderne i Familieretshuset er på trods af massive millioninvesteringer stadig meget høje, og jeg taler jævnligt med både mødre og fædre, som oplever, at den forsmåede part indoktrinerer og hjernevasker børnene, altså såkaldt forældrefremmedgørelse.

Mener statsministeren ikke, det er på tide at anerkende det her begreb forældrefremmedgørelse, og at det selvfølgelig skal have konsekvenser for den forælder, som udøver den her forældrefremmedgørelse?

Kl. 00:34

Formanden (Søren Gade):

Statsministeren.

Kl. 00:34

Statsministeren (Mette Frederiksen):

Jeg er selvfølgelig meget optaget af, at retssikkerheden virker på det her område, men det er jeg jo – som ordføreren er bekendt med – først og fremmest ud fra børnenes synspunkt. Hvis man vender det her rundt, har vi jo stadig væk børn i Danmark, som burde blive anbragt, og som ikke bliver det, som først bliver svigtet af forældrene og efterfølgende af samfundet, og som bliver kastebold i et system og faktisk aldrig nogen sinde får den mulighed for at få den tilknytning til voksne mennesker, de skulle have. Taler man med anbragte børn i Danmark, og det er en stor smerte for mig personligt, så vil mange af dem jo stadig kunne berette om for sene anbringelser, for ufokuserede anbringelser og for mange skift i anbringelserne og i øvrigt en mangel på retssikkerhed.

Så jeg ved ikke helt, hvad begrebet dér dækker over, og når der bliver sagt »hjernevask«, er det i hvert fald svært at udtale sig meget sådan konkluderende omkring det. Men retssikkerheden skal selvfølgelig være i orden både for forældre og børn, men i særdeleshed for børnene.

Kl. 00:35

Formanden (Søren Gade):

Fru Mette Thiesen.

Kl. 00:35

Mette Thiesen (UFG):

Tak. Vi kan godt blive rigtig enige om, at man selvfølgelig skal have lavet en fuldstændig kulegravning af hele anbringelsesområdet, fordi der ude i kommunerne desværre bliver begået alt for mange grove fejl og deciderede lovbrud. Det, vi taler om her, er forældrefremmedgørelse, og det er et begreb, som jeg mener bør være i lovgivningen. Det fremgår også af nogle domme allerede. Men i 1997 afskaffede man det, man kalder revselsesretten, fordi man faktisk politisk anerkendte, at der er grænser for, hvad forældre egentlig må udsætte deres egne børn for. Så jeg kunne godt tænke mig at høre statsministeren, om statsministeren ikke mener, at manipulation af børn, psykisk vold mod børn som det at fremmedgøre et barn fra den anden og i mange tilfælde rigtig velfungerende forælder ikke skal have konsekvenser.

Kl. 00:36

Formanden (Søren Gade):

Statsministeren.

Kl. 00:36

Statsministeren (Mette Frederiksen):

Jo, jeg synes, at forældre skal samarbejde om deres børn og være ordentlige over for hinanden. Vi har selvfølgelig en vigtig opgave i at sikre, at rammerne om nogle af de skilsmisser, som ikke går godt, og hvor det jo ofte er børnene, der kommer til at betale prisen, kommer til at være ordentlige. Jeg er glad for, at revselsesretten nævnes, og jeg vil ikke lægge skjul på, at som socialdemokrat er jeg ualmindelig stolt over, at det var en socialdemokratisk regering, der endelig, i 1997, fik afskaffet danske forældres ret til at slå på deres børn, også selv om der var ganske mange politikere i den her sal, der faktisk dengang stemte imod.

Kl. 00:36

Formanden (Søren Gade):

Tak for det. Vi siger tak til statsministeren.

Da jeg ikke har hørt ønsker om en anden ordførerrunde, er forhandlingen sluttet, og vi går til afstemning om de fremsatte forslag til vedtagelse.

Kl. 00:36

Afstemning

Formanden (Søren Gade):

Der foreligger to forslag. Der stemmes først om forslag til vedtagelse nr. V 1 af Christian Rabjerg Madsen (S), Morten Dahlin (V) og Monika Rubin (M). Afstemningen starter.

Afstemningen slutter.

[For stemte 57 (S, V, M og SP), imod stemte 52 (SF, DD, LA, KF, EL, RV, ALT, NB, DF og Mette Thiesen (UFG)), hverken for eller imod stemte 0.]

Forslag til vedtagelse nr. V 1 er vedtaget.

Herefter er forslag til vedtagelse nr. V 2 af Pia Olsen Dyhr (SF), Inger Støjberg (DD), Alex Vanopslagh (LA), Søren Pape Poulsen (KF), Peder Hvelplund (EL), Martin Lidegaard (RV), Franciska Rosenkilde (ALT), Pernille Vermund (NB), Peter Kofod (DF) og Mette Thiesen (UFG) bortfaldet.

Hermed er forhandlingen sluttet.

Kl. 00:38

Meddelelser fra formanden

Formanden (Søren Gade):

Der er ikke mere at foretage i dette møde.

Folketingets næste møde afholdes på tirsdag, den 24. januar 2023, kl. 13.00.

Jeg henviser til den dagsorden, der vil fremgå af Folketingets hjemmeside. Jeg skal øvrigt henvise til ugeplanen, der vil fremgå af Folketingets hjemmeside.

Mødet er hævet. (Kl. 00:38).


61. møde

Mandag den 15. maj 2023 kl. 9.00

Dagsorden

1) 3. behandling, 1. del, af lovforslag nr. L 65:

Forslag til finanslov for finansåret 2023.

Af finansministeren (Nicolai Wammen).

(Fremsættelse 23.03.2023. 1. behandling 29.03.2023. Betænkning 13.04.2023. 2. behandling 18.04.2023. Tillægsbetænkning 11.05.2023).

Kl. 09:00

Første næstformand (Leif Lahn Jensen):

Mødet er åbnet.

Det eneste punkt på dagsordenen er:

1) 3. behandling, 1. del, af lovforslag nr. L 65:

Forslag til finanslov for finansåret 2023.

Af finansministeren (Nicolai Wammen).

(Fremsættelse 23.03.2023. 1. behandling 29.03.2023. Betænkning 13.04.2023. 2. behandling 18.04.2023. Tillægsbetænkning 11.05.2023).

Kl. 09:00

Forhandling

Første næstformand (Leif Lahn Jensen):

Jeg skal gøre opmærksom på, at både ændringsforslag og forslaget kan kommenteres, og det kan også være tilladt at kommentere lovforslagene om udgiftslofter, L 66 og L 67.

Finansministeren har meddelt mig, at han ønsker at trække ændringsforslag nr. 39 og 220 tilbage. Ønsker nogen at optage disse ændringsforslag?

Da det ikke er tilfældet, er ændringsforslagene bortfaldet.

Forhandlingen er derefter åbnet, og den første, der får ordet, er hr. Benny Engelbrecht fra Socialdemokratiet. Velkommen.

Kl. 09:00

(Ordfører)

Benny Engelbrecht (S):

Tak, formand. Ikke mindst vil jeg også sige tak til de mange partier, som har været med i den brede aftale om finansloven. Også tak til alle de partier, som har deltaget i de konstruktive forhandlinger. I lyset af den vigtigste udfordring, som vi står med her og nu, er det fortsat sådan, at den vigtigste del omkring finansloven trods alt er at bringe inflationen ned, bringe den i ave. Vi kan se i de aktuelle tal, at det går den rigtige vej, heldigvis, men også, at vi desværre ikke er i mål endnu, og derfor er det godt og ansvarligt, at vi fået indgået en finanslovsaftale, som tager højde for det. Derfor vil jeg gerne sige tak til de partier, som er med i den endelige aftale, tak til SF, tak til Liberal Alliance, tak til Radikale Venstre, og tak til Dansk Folkeparti for at bidrage og være med til at lave en konstruktiv finanslovsaftale. Der har også været tid til det, for i det forløb, den proces, som vi har været igennem, har vi haft god tid. Vi har sådan lidt usædvanligt ikke haft en fast bagkant, fordi vi havde en midlertidig bevillingslov – en midlertidig bevillingslov, som, ja, man skal tilbage til, jeg tror, det var hr. Rasmus Jarlov, der sagde det, Estrups tid for at finde en midlertidig bevillingslov, som havde et længere perspektiv end det her.

Men det også betydet, at vi har haft en noget anderledes finanslovsforhandling, end vi plejer at have. Vi taler ofte om i dansk politik, at vi gerne vil tage hastigheden ud af politik og give bedre tid til implementering, og når vi nu har haft det forløb, vi har haft, giver det jo som sagt anledning til at overveje, om der måske er noget af det, som vi har lært fra årets finanslovsforhandlinger, som vi godt kunne bruge i fremtiden i forbindelse med finansloven. Noget af det, som er særlig slående, er jo, at ganske vist har forhandlingsreserven været relativt lav, og det er der også flere partier der har gjort opmærksom på, men der er nogle meget væsentlige elementer, som indgår i finanslovsaftalen og finansloven, som blev indgået, før vi gik i gang med at forhandle den endelige finanslov. Lad mig her fremhæve ikke mindst Ukrainefonden, som blev støttet af SF, Danmarksdemokraterne, Liberal Alliance, Det Konservative Folkeparti, Radikale Venstre, Dansk Folkeparti og Nye Borgerlige – en meget, meget bred aftale og en meget vigtig aftale, som vi jo så implementerer også her i forbindelse med finansloven. En anden aftale var aftalen om inflationshjælp, som blev støttet af SF, Danmarksdemokraterne, Radikale Venstre, Dansk Folkeparti, Alternativet og Nye Borgerlig. Igen er det et eksempel på noget bredt. Ikke mindst drejer sig også om akutplanen, som blev aftalt mellem regeringen og Danske Regioner.

Alle de her elementer udmøntes i finansloven, og derfor skal jeg blot komme med den stille refleksion herfra, at der måske er en vej her, vi godt kan overveje i fremtiden, altså give bedre plads til, at finansloven bliver et implementeringsværktøj og i højere grad bruge tid i løbet af året på at lave politiske aftaler, sådan at de i ro og mag kan nå at blive udmøntet af vores dygtige embedsværk.

Når det er sagt, vil jeg også sige tak for de gode elementer, der er blevet bragt ind i den endelige finanslovsaftale af de partier, der er gået med. Jeg synes også, at de ændringsforslag, der ligger nu, og som vi skal til afstemning om senere i dag, meget godt vidner om, at vi også har formået at lande en bred balance, for så mange ændringsforslag er det jo ikke blevet til. De fleste er jo i øvrigt fuldstændig fornuftige og rimelige, også på baggrund af de elementer, som er blevet fremført i finanslovsforhandlingerne. Et enkelt ændringsforslag kan godt undre mig en lille smule, og det er et ændringsforslag fra Det Konservative Folkeparti, som går ud på at fjerne støtten til en del af det, som er inflationshjælpepakken, konkret at fjerne støtten til små købmænd, som har været udsat for meget voldsomme prisstigninger på bl.a. energi. Man har lov til at have den holdning, at den støtte ikke skulle være givet, det er sådan set helt fair, og det er heller ikke det, jeg anker over, men det, der undrer mig, er, at de her penge jo allerede er ved at blive udmøntet og udbetalt, og det vil altså i praksis sige, at hvis man skulle stemme for Det Konservative Folkepartis ændringsforslag, skulle man altså ud og tage penge tilbage, som allerede enten er udbetalt eller i hvert fald er givet tilsagn om, og det synes jeg er lidt af en uskik. Ændringsforslaget er måske udtryk for ikke helt rettidig omhu i sidste ende, men det kan Konservative selv redegøre for, når de får ordet.

Alt i alt i hvert fald en varm tak herfra til de partier, som er med i finanslovsaftalen, og tak for ordet.

Kl. 09:06

Første næstformand (Leif Lahn Jensen):

Tak for det. Der er indtil videre et par korte bemærkninger. Den første er fra hr. Dennis Flydtkjær. Værsgo.

Kl. 09:06

Dennis Flydtkjær (DD):

Jeg vil gerne drøfte den udfordring med hr. Benny Engelbrecht, vi står med som samfund, altså at vi mangler rigtig mange faglærte. Jeg mener, at jeg har set tal, der viser, at vi om 10 år mangler omkring 100.000 faglærte, som skal hjælpe med installation af fjernvarme, den grønne omstilling og alle de her ting, og jeg er med på, at der ikke er nogen snuptagsløsninger. Men jeg ville egentlig høre, hvad Socialdemokratiets holdning er til, at man får lavet en akutpakke til erhvervsskolerne, som jo kan være med til at få standarden af deres undervisningsmateriale op og måske få opkvalificeret nogle lærere osv. Jeg vil også gerne høre, hvad holdningen er til, at man kunne lave fagrettede studieretninger på gymnasierne for – kan man sige – at få nogle af alle dem, der læser på gymnasiet til at få øjnene op for, at der faktisk er nogle rigtig fornuftige uddannelsesmuligheder på erhvervsskolerne, og at der også er jobmuligheder. Så jeg vil høre, hvad den socialdemokratiske holdning er til specielt de to spørgsmål.

Kl. 09:07

Første næstformand (Leif Lahn Jensen):

Ordføreren.

Kl. 09:07

Benny Engelbrecht (S):

Tak til hr. Dennis Flydtkjær for det yderst relevante spørgsmål, og jeg er fuldstændig enig i, at der ikke findes snuptagsløsninger. Man ville muligvis kunne gøre noget af det, som ordføreren nævner, altså en akutpakke. Men det er jo klart, at den største udfordring for de faglærte uddannelser er, at der ikke er nok unge, der vælger at gå på de studieretninger, og at der på grund af den taxameterstyring, vi har, så dermed kommer færre midler til det.

Så den rigtige løsning er selvfølgelig at lave nogle mere strukturelle greb, og derfor er jeg glad for, at der bl.a. er kommet forskellige forslag fra Nina Smith-kommissionen og Reformkommissionen, som lægger op til at lave større ændringer på det her område. Vi kommer ikke udenom, at vi er nødt til at tage livtag med det, men jeg synes, det er enormt sympatisk, at også Danmarksdemokraterne er opmærksomme på det, og det vidner jo også om, at vi, når vi når til at skulle forhandle om det, så forhåbentlig også kan lave brede aftaler.

Kl. 09:08

Første næstformand (Leif Lahn Jensen):

Spørgeren.

Kl. 09:08

Dennis Flydtkjær (DD):

Det er meget korrekt. Vi vil meget gerne indgå i drøftelser for at finde nogle løsninger på den her problemstilling. For der er både for få, der søger ind, og af dem, der søger ind, er der for mange, der falder fra. Og man kan jo i øvrigt kigge mod Ringkøbing-Skjern Kommune, som faktisk har knækket koden med at få folk til at blive der.

Nu har vi jo stillet ændringsforslag til det her, og jeg er jo med på, at Socialdemokratiet ikke kan stemme for, fordi man har en aftale. Men vil man være åben for, at man får det med i efterårets finanslovsaftale, altså at man der tager nogle gode initiativer? For der er jo ganske få måneder til, at vi igen skal forhandle, og Socialdemokraterne var i valgkampen meget opmærksom på erhvervsskolerne. Men der er jo i den her aftale ikke rigtig noget med om det.

Kl. 09:08

Første næstformand (Leif Lahn Jensen):

Ordføreren.

Kl. 09:08

Benny Engelbrecht (S):

Det er klart, at vi i forbindelse med den finanslov, som skal forhandles i efteråret, og som gælder for 2024, vil være meget opmærksomme på det her punkt, også hvis der eksempelvis er partier, der bringer det med til forhandlingsbordet.

Kl. 09:09

Første næstformand (Leif Lahn Jensen):

Så er det fru Mette Abildgaard.

Kl. 09:09

Mette Abildgaard (KF):

Tak for talen til ordføreren. Jeg kunne godt tænke mig at spørge lidt ind til det grønne område. Der ligger enkelte initiativer i finansloven, som er fornuftige, og som bestemt adresserer nogle fine ting. Men jeg tror ikke, jeg fornærmer nogen ved at sige, at det trods alt er sådan nogle lidt mindre elementer, eksempelvis det her videncenter i forhold til PFAS, som jeg må forstå er båret ind af et af de partier, der endte med at være en del af aftalen.

Jeg vil blot høre ordføreren, når der ikke er sat flere penge af her, om det så skal tolkes sådan, at man i forbindelse med den PFAS- handlingsplan, som regeringen har skrevet ind i sit regeringsgrundlag, ikke må forvente, at der skal tages yderligere initiativer i år.

Kl. 09:09

Første næstformand (Leif Lahn Jensen):

Ordføreren.

Kl. 09:09

Benny Engelbrecht (S):

Nu er der jo ikke så mange måneder tilbage af 2023, og jeg synes, at det, der er kommet med i finanslovsaftalen, er rigtig fornuftigt, bl.a. om at lave et forsøg på at få undersøgt, hvilke metoder der virker mest effektive til at fjerne PFAS fra forureninger. Det er meget konkret, og det kan også omsættes til handling. Det, som er afgørende, er jo, at vi skal kende de metoder, som kan anvendes, og eventuelt også lade det indgå i forbindelse med eksempelvis implementeringen af den grønne fond, som jo i de kommende år vil kunne give os nogle muligheder for bl.a. at håndtere generationsforureninger og ikke mindst også sikre yderligere omkring den grønne omstilling.

Når det så er sagt, skal man jo huske på, at der samlet set bredt i Folketinget er aftalt nogle ret store reduktioner af CO2, som også denne finanslov er et udtryk for implementeringen af.

Kl. 09:10

Første næstformand (Leif Lahn Jensen):

Spørgeren.

Kl. 09:10

Mette Abildgaard (KF):

Nu var det jo lige PFAS, jeg spurgte til, og jeg er med på, at der ikke er så mange måneder tilbage af det her år, som der kunne have været, og vi har jo indtil videre også ventet lidt tid på den her PFAS-handlingsplan. Der står jo eksempelvis også i regeringsgrundlaget, at der skal laves en akutplan for det, der hedder de boringsnære beskyttelsesområder, som handler om drikkevandsbeskyttelse, og der har ikke været indkaldt til et eneste møde endnu, og jeg kan ikke se, at der er afsat en eneste krone til det i finansloven. Skal det så også tages som et udtryk for, at den her akutplan måske ikke er så akut, at den skal laves i det førstkommende år?

Kl. 09:11

Første næstformand (Leif Lahn Jensen):

Ordføreren.

Kl. 09:11

Benny Engelbrecht (S):

Jeg er måske en lille smule forundret over Konservatives meget store passion for dette område nu. Man kunne egentlig godt have forestillet sig, at Konservative var mødt op i forhandlingslokalet i forbindelse med finansloven og havde fremført nogle af de her synspunkter, og det gjorde man jo ikke. Altså, der er faktisk ikke blevet foreslået noget fra Konservatives side, som eventuelt kunne indgå i finansloven. Stort set alle andre partier har været mere konstruktive og arbejdsomme i forbindelse med det her finanslovsforslag. Så jeg undrer mig meget over denne pludselige interesse.

Kl. 09:12

Første næstformand (Leif Lahn Jensen):

Så er det fru Lisbeth Bech-Nielsen. Værsgo.

Kl. 09:12

Lisbeth Bech-Nielsen (SF):

Tak. En af de ting, vi i SF er glade for i finanslovsaftalen, er jo, at tvillingefamilier nu bliver sidestillet med andre familier og får den ekstra barsel, der skal til for at få en god start på livet med tvillinger. Der er jo rigtig mange, der er meget optaget af – for der bliver jo født tvillinger hele tiden stort set – hvornår det kommer til at gælde fra. Hvad er Socialdemokratiets holdning i forhold til at få sat det her i værk så hurtigt som overhovedet muligt? Tak.

Kl. 09:12

Første næstformand (Leif Lahn Jensen):

Ordføreren.

Kl. 09:12

Benny Engelbrecht (S):

Jeg skal lige huske, hvad det var, vi blev enige om, i finanslovsforhandlingerne omkring lige præcis det – jeg skal lige se, om jeg kan finde frem til min note omkring det. Jo, det kunne jeg godt. Og det er selvfølgelig klart, at det skal ske så hurtigt som muligt. Der er afsat et mindre beløb i år, sådan at man kan komme i gang med det, og så vil det successivt øges over de kommende år. Det kræver selvfølgelig en implementering lovgivningsmæssigt, og derfor er hensigten selvfølgelig at gøre det så hurtigt som muligt.

Jeg kan ikke give et præcist tidspunkt her på stående fod, i forhold til hvornår det skal implementeres, men det er i hvert fald ikke Socialdemokratiet, som bliver fodslæbende i forhold til at få det implementeret. Det er selvfølgelig en vigtig aftale, og jeg er glad for, at en enig opposition er gået sammen om at pege på det her som et vigtigt punkt, som så også er blevet løftet i finanslovsaftalen.

Kl. 09:13

Første næstformand (Leif Lahn Jensen):

Spørgeren.

Kl. 09:13

Lisbeth Bech-Nielsen (SF):

Mange tak. Det er klart, at det skal implementeres lovgivningsmæssigt, og derfor er det jo også vigtigt for dem, der måske lige akkurat ikke når at få glæde af det her, om det er noget, der bliver implementeret, så snart folketingsåret går i gang igen eller i slutningen. Men jeg hører ordføreren – og ordføreren deler jo parti med en stor del af regeringen – sige: hellere først i folketingsåret end sidst, fordi vi helst vil have, at så mange som muligt får glæde af det her.

Kl. 09:14

Første næstformand (Leif Lahn Jensen):

Ordføreren.

Kl. 09:14

Benny Engelbrecht (S):

Det er selvfølgelig et synspunkt, som vi også deler. Og lad mig bare sige, at det her er jo et godt eksempel på, præcis hvordan Folketinget jo også kan arbejde konstruktivt, eksempelvis også med borgerforslag – altså, hvor man bringer et konkret forslag med ind til finanslovsforhandlingerne. Det her er jo det største enkeltelement, så jeg synes også, at det er på sin plads her at sige tillykke til kommende tvillingeforældre.

Kl. 09:14

Første næstformand (Leif Lahn Jensen):

Så er det hr. Pelle Dragsted. Værsgo.

Kl. 09:14

Pelle Dragsted (EL):

Tak for det, og tak for talen. Når man ser på sådan en finanslov, kigger man selvfølgelig på, hvor det er, de store penge bliver brugt, hvor det er, at noget stikker ud. Og noget af det, jeg tror mange danskere vil undre sig over, er, at man med den her finanslov sender 1 mia. kr., altså tusind millioner kroner, ned i lommerne på ejendomsinvestorer eller ejendomsspekulanter, kan vi også kalde det, som Blackstone og andre, fordi de bliver fritaget for at skulle betale den skat af deres gevinster, som ellers var aftalt i den sidste periode.

I en situation, hvor vores velfærd virkelig skriger på flere penge og flere hænder, på flere investeringer, hvor der er akut brug for investeringer i klimaomstilling, og hvor vi har mennesker, f.eks. vores førtidspensionister, gående derude og ikke er blevet reguleret i deres indkomst og faktisk har svært ved at få enderne til at mødes, mener hr. Benny Engelbrecht så med et socialdemokratisk hjerte, at det er en fornuftig prioritering af rigets midler?

Kl. 09:15

Første næstformand (Leif Lahn Jensen):

Ordføreren.

Kl. 09:15

Benny Engelbrecht (S):

Det er en del af regeringsgrundlaget, at det er sådan, og det står Socialdemokratiet naturligvis på mål for. Når det er sagt, er det – ud over på Twitter fra primært medlemmer af Enhedslisten – ikke det synspunkt, jeg oftest er stødt på, i forhold til at folk synes, at noget kan se forkert ud. Det synspunkt, jeg oftest er stødt på, er, at en del har fundet det underligt, at vi så bredt i Folketinget er blevet enige om at sikre en ret stor støtte til Ukraine i form af Ukrainefonden på et tidspunkt, hvor det ganske rigtigt er sådan, at inflationen er noget, der presser. Og der skal man jo altså huske på, at Ukrainefonden er noget af det, som ikke puster til inflationen i Danmark – den er altså noget, hvor vi kan hjælpe i solidaritet, uden at den danske inflation vokser, og at det, vi betaler for tingene nede i supermarkedet, ikke stiger.

Kl. 09:17

Første næstformand (Leif Lahn Jensen):

Spørgeren.

Kl. 09:17

Pelle Dragsted (EL):

Det var et utroligt udenomssvar. Og i øvrigt sikke da noget utroligt vrøvl, at Enhedslisten skulle være kritisk over for, at vi hjælper Ukraine. Enhedslisten har stemt for hver eneste donation til vores venner i Ukraine, så de kan forsvare sig imod den forfærdelige invasion. Så lad venligst være med at prøve på at blande det spørgsmål ind. Mit spørgsmål er meget enkelt, og det er: Er Socialdemokraterne af den holdning, at det er fornuftigt at bruge tusind millioner kroner på at sende ned i lommerne på ejendomsinvestorer i en situation, hvor vi skal føre en stram finanspolitik – er det klogt? Eller er det noget, Socialdemokraterne bare gør, fordi det er der nogle andre partier der vil?

Kl. 09:17

Første næstformand (Leif Lahn Jensen):

Ordføreren.

Kl. 09:17

Benny Engelbrecht (S):

Jeg svarede faktisk fuldstændig klokkeklart og helt konkret på Pelle Dragsteds spørgsmål. Måske skulle man lige gå tilbage og høre, hvad hr. Pelle Dragsted selv spurgte til. Til det første svarede jeg, at det er en del af regeringsgrundlaget, og det står Socialdemokratiet på mål for. Til det andet svarede jeg, hvad det er for nogle synspunkter, jeg er stødt på, i forhold til hvad der kan virke skævt ved dette års finanslovsaftale. Og jeg er helt klar over, at hr. Pelle Dragsted og andre har været aktive på Twitter omkring det spørgsmål her, men langt flere helt almindelige mennesker har udtrykt bekymring for, at vi har valgt at støtte på den måde, som vi har gjort med Ukrainefonden. Den bekymring forstår jeg godt, men det er altså noget, der ikke puster til den danske inflation.

Kl. 09:18

Første næstformand (Leif Lahn Jensen):

Så er det hr. Peter Skaarup, værsgo.

Kl. 09:18

Peter Skaarup (DD):

Tak til hr. Benny Engelbrecht for fremlæggelsen af finansloven og regeringens tilgang. Noget af det, som hr. Dennis Flydtkjær var inde på, var jo erhvervsskolerne, og man kan sige, at man jo selvfølgelig godt ved, at et finanslovsforslag som det her på dette tidspunkt ikke er et fuldt dækkende finanslovsforslag, der tager alle mulige spørgsmål op, som man normalt ville gøre i et stort finanslovsforslag, og det kommer jo nok til efteråret, men jeg synes, at det, ordføreren sagde om erhvervsskolerne, var lidt flagrende, for der er jo virkelig brug for en opdatering der, hvis vi skal få flere ind på erhvervsskolerne og få flere faglærte ud af hen ad vejen.

Kan ordføreren garantere, at det er noget, der vil blive taget fat på senest i forbindelse med finansloven for 2024? For det er jo et megastort problem ude lokalt, at man simpelt hen mangler kvalitet i undervisningen på erhvervsskolerne og mangler alle de redskaber, der skal til, for, at man kan konkurrere med gymnasiet og de andre konkurrenter.

Kl. 09:19

Første næstformand (Leif Lahn Jensen):

Ordføreren.

Kl. 09:19

Benny Engelbrecht (S):

Jeg synes egentlig, at hr. Dennis Flydtkjærs spørgsmål var meget rammende, fordi han netop selv påpegede, at der ikke er et quickfix, at man ikke kan løse det hele bare ved at give et engangsbeløb, men at der skal reformer til. Derfor kommer regeringen også til at fremlægge bud på forskellige tiltag på erhvervsuddannelsesområdet. Man kan meget vel forestille sig, at der er noget af det, som skal implementeres i det kommende års finanslovsaftale, men jeg er også ganske sikker på, at det her ikke er noget, der bliver løst fra det ene år til det andet. Det kræver større ryk, det kræver ikke bare reformer på erhvervsuddannelsesområdet, men generelt på uddannelsesområdet. Derfor er det også rigtig godt, at der også er kommet i gang forhandlingerne vedrørende de videregående uddannelser, og at der er kommet udspil til reformer fra f.eks. Nina Smith-udvalget.

Kl. 09:20

Første næstformand (Leif Lahn Jensen):

Spørgeren.

Kl. 09:20

Peter Skaarup (DD):

Ja, det er rigtigt, at der er kommet et reformudspil, og det, der så måske er lidt svært at finde ud af, er, hvor regeringen står. Nogle mener, at 10. klasse ikke skal afskaffes, og andre som f.eks. Socialdemokratiet kan man ikke rigtig finde ud af hvad mener, med hensyn til om man går ind for reformer på det område eller ej.

Uanset det er det jo ikke svaret på udfordringerne for erhvervsskolerne. Dem har de haft længe, og ordføreren sagde som svar til hr. Dennis Flydtkjær, at hvis nogle partier bringer det op, vil man se positivt på det. Sagen er, der er et akut problem hos erhvervsskolerne, og at der er et problem med at få flere faglærte, så kan ordføreren ikke love, at det bliver en del af finansloven for 2024?

Kl. 09:21

Første næstformand (Leif Lahn Jensen):

Ordføreren.

Kl. 09:21

Benny Engelbrecht (S):

Der er i hvert fald ingen tvivl om, at ethvert parti, som måtte bringe spørgsmålet op, vil blive tage seriøst – det viser dette års finanslovsaftale også. Når det er sagt, så synes jeg jo ikke, når nu hr. Peter Skaarup selv fremhæver det, at man skal overse, at selv om det er rigtigt, at fru Nina Smith er kommet med et forslag til reformer, og spørgsmålet om 10. klasse rigtig nok har være omdiskuteret, så er det er jo et ret lille hjørne af det samlede reformforslag. Derfor synes jeg også, at det giver god mening at dykke ned i det samlet set og drøfte det med Folketingets partier, for det kræver ret omfattende omkalfatringer, hvis vi skal have det her til at lykkes.

Kl. 09:21

Første næstformand (Leif Lahn Jensen):

Så er det hr. Peder Hvelplund.

Kl. 09:21

Peder Hvelplund (EL):

Tak for det, og tak til ordføreren for talen. Vi står som bekendt i en akut klimakrise. Det er en af vores generations største udfordringer, om ikke den største. Nu nævner ordføreren jo selv, at det her finanslovsforslag sådan er et udtryk for en form for en implementeringsfinanslov, hvor man implementerer indgåede aftaler. En af de aftaler, der blev indgået, var jo aftalen omkring et 2025-målet, altså et reduktionsmål på 50-54 pct. Vi har jo kunnet se på de meldinger, der er kommet fra eksperter i forhold til de teknologiske udfordringer, der ligger, at for dem at se bliver det umådelig vanskeligt at nå det mål, medmindre man tager nye initiativer i brug. Det kunne være yderligere udtagning af landbrugsjorder; det kunne være en forhøjelse af dieselafgiften. Men der er et voldsomt fravær af klimahandling i det finanslovsforslag, der ligger her, og senest har vi kunnet se klimaministeren udtrykke tvivl om, om man overhovedet kunne nå det 2025-mål, og at man mere vil fokusere på 2030-målet. Så spørgsmålet er bare, om hr. Benny Engelbrecht kan garantere, at regeringen står bag aftalen omkring 2025-målet.

Kl. 09:23

Første næstformand (Leif Lahn Jensen):

Ordføreren.

Kl. 09:23

Benny Engelbrecht (S):

Jeg mindes ikke, når jeg har læst detaljerne i de citater, der er kommet fra klimaministeren, at jeg helt kan genkende det sortsyn, som hr. Peder Hvelplund giver udtryk for her. Med det, der er aftalt, og som også til dels implementeres med finanslovsaftalen, er der jo sket en reduktion af mankoen i forhold til vores klimaudfordringer med 5,1 mio. t CO2. Jeg synes, at det er et meget godt eksempel i forbindelse med inflationsaftalen. Så selv på det område lykkedes det for partierne, som var med i den del af aftalen, at få ekstra støtte til eksempelvis fjernvarme og afkobling fra gas med ind i det. Så der er jo elementer, som også bringer os i den rigtige retning med hensyn til omstillingen.

Kl. 09:24

Første næstformand (Leif Lahn Jensen):

Spørgeren.

Kl. 09:24

Peder Hvelplund (EL):

Så må lige korrigere ordføreren. Jeg har ikke et sortsyn. Jeg har faktisk et grønt optimistisk syn på, at det kan lykkes at løse den her udfordring, men det kræver jo handling, og en væsentlig del af den handling er jo, at man sætter konkrete mål, som skal opnås. Og derfor vil jeg gerne gentage mit helt konkrete spørgsmål, nemlig om hr. Benny Engelbrecht kan garantere, at regeringen står bag den aftale, der blev indgået om et reduktionsmål i spændet 50-54 pct. i 2025, og om man er villig til at tage de tilstrækkelige initiativer til at opnå det mål.

Kl. 09:24

Første næstformand (Leif Lahn Jensen):

Ordføreren.

Kl. 09:24

Benny Engelbrecht (S):

Jeg må lige korrigere, for hr. Peder Hvelplund fik det til at lyde, som om klimaministeren havde et sortsyn. Det var det sortsyn, som hr. Peder Hvelplund lagde i munden på klimaministeren, som jeg anfægtede. Når man har set, hvad klimaministeren eksempelvis har tweetet, må man sige, at så passer det ikke helt. Og regeringen står selvfølgelig til fulde på mål for den klimalov, som ligger til grund for vores implementering og vores reduktionsmål.

Kl. 09:25

Første næstformand (Leif Lahn Jensen):

Så er det fru Karina Adsbøl.

Kl. 09:25

Karina Adsbøl (DD):

Tak for det. Jeg kunne godt tænke mig at følge op på hr. Peter Skaarups spørgsmål, netop også i forhold til Reformkommissionens anbefalinger. Hvordan forholder regeringen sig til det med 10. klasse? Vi ved jo, at rigtig mange unge mennesker går på efterskole, og at det kan få store konsekvenser for vores efterskoler, herunder efterskolerne ude i landdistrikterne, hvis man afskaffer 10. klasse. Så kunne den socialdemokratiske ordfører måske komme lidt nærmere, hvad regeringens holdning er til det?

Kl. 09:25

Første næstformand (Leif Lahn Jensen):

Ordføreren.

Kl. 09:25

Benny Engelbrecht (S):

Efterskole er jo en god ting, en fremragende ting. Jeg synes, at den største udfordring er, at der er for få, som får muligheden for at komme på efterskole. Det er klart, at når man så har set, hvad udvalget har præsenteret, ja så er det jo heller ikke en afskaffelse af efterskoler. Der er nogle spørgsmål om at kunne lave om på noget af det. Jeg synes, at det er meget forfriskende. Men vi har ikke nogen planer om at lave om på, at man har muligheden for at gå på efterskole efter 9. klasse.

Der er et behov for, at man ser på, om der er flere, som kan få mulighed for at kunne gå der. Det er bl.a., fordi det vil være med til at kunne sikre, at der for f.eks. unge fra dårlige vilkår og familier, som ikke har råd til at sende deres børn på efterskoler – det er et spørgsmål om integration og andet – vil være nogle muligheder for at få en bedre vej ud i livet, så de kan komme videre, og så det ikke kun er for dem, som har flest ressourcer, og de familier, der er bedst stillet.

Kl. 09:26

Første næstformand (Leif Lahn Jensen):

Spørgeren.

Kl. 09:26

Karina Adsbøl (DD):

Skal jeg forstå ordførerens svar sådan, at man gerne vil bevare 10. klasse, også på efterskoler, og at man ikke vil afskaffe 10. klasse? For hvis man omlægger det her, vil det jo betyde, at flere unge elever ikke kan tage 10. klasse på efterskole. Så hvad er regeringens samlede holdning? Vil 10. klasse bestå, og vil det være sådan, at man ikke lukker nogen efterskoler i landdistrikterne?

Kl. 09:27

Første næstformand (Leif Lahn Jensen):

Ordføreren.

Kl. 09:27

Benny Engelbrecht (S):

Som jeg forstår kommissionens forslag, har det handlet om, hvorvidt der skal være en prøve, i forbindelse med at man er på det, der svarer til 10. klasse på efterskoler. Jeg synes også, at den debat, der har været, har været lidt forfladiget. For der er så mange ting i kommissionens forslag, som er ekstremt interessante, og diskussionen om 10. klasse, som jeg ikke tror der kommer til at ske væsentlige ændringer af, har desværre overskygget det. Det synes jeg er ærgerligt, for det, det jo handler om i sidste ende, er noget, som Danmarksdemokraterne tydeligvis også er optaget af: Hvordan får vi flere faglærte?

Kl. 09:28

Første næstformand (Leif Lahn Jensen):

Så er det fru Susie Jessen.

Kl. 09:28

Susie Jessen (DD):

Tak. Jeg har et spørgsmål i forhold til landdistriktsområdet. Jeg kan se i finanslovsaftalen, at der er sket en halvering af landsbypuljen, men ellers kan jeg ikke se de store prioriteringer, altså virkelig sådan tungtvejende prioriteringer i forhold til landdistrikterne. Vi står jo i en periode lige nu, hvor rigtig mange står uden adgang til praktiserende læge, og infrastrukturen sejler især på småøerne. Der er nogle meget graverende problemer derude i øjeblikket, som jeg synes der burde blive taget fat om. Også bare i forhold til statslige arbejdspladser kan vi jo se, at siden 2015 er der blevet oprettet 10.000 statslige arbejdspladser inde i København, så det går bare i den helt forkerte retning.

Så jeg kunne godt tænke mig at høre, hvad man har på bedding i forhold til landdistrikterne, og om der vil komme noget med det næste finanslovsudspil, der kan rette tingene lidt op.

Kl. 09:28

Første næstformand (Leif Lahn Jensen):

Ordføreren.

Kl. 09:28

Benny Engelbrecht (S):

Det er jo ikke sådan, at der slet ingenting er. Eksempelvis har der været en udfordring med nogle af de små selvstændige købmænd, som ligger uden for de store byer – et element, som vi i øvrigt i fællesskab fik afdækket i forbindelse med inflationshjælpepakken, og noget, som også implementeres med denne finanslovsaftale. Det er lidt ærgerligt, at De Konservative mener, at de penge skal tages væk fra købmændene igen, men det er jo så De Konservatives ønske.

Det er også klart, at det her jo først og fremmest er en driftsfinanslov med en relativt lille forhandlingsreserve. Og ud fra det perspektiv kan man sige, at der nok heller ikke var nogen, der havde en forventning om, at der på den måde skulle ske væsentlige ændringer. Men spørgsmålet om at få sikret en balance mellem land og by er selvfølgelig afgørende, og jeg er nu også ret sikker på, at de penge, som er afsat f.eks. til bredbåndspuljen og til landdistriktspuljen, nok skal få ben at gå på, for det behov er der selvfølgelig også derude. Hvor store de vil være i forbindelse med det kommende års finanslov, må vi se til den tid.

Kl. 09:30

Første næstformand (Leif Lahn Jensen):

Spørgeren.

Kl. 09:30

Susie Jessen (DD):

Tak for, at ordføreren nævner inflationshjælpen. Det var jo også noget, som vi i Danmarksdemokraterne var med på, altså at få hjælp til de her små købmænd derude. Så det var faktisk en god aftale.

Men når det så er sagt, har vi jo stadig nogle meget akutte problemer, f.eks. det her med adgang til en privatpraktiserende læge. Der er folk, der står uden en praktiserende læge derude. Kan det virkelig være rigtigt, at folk skal vente et helt år og måske mere på at få en afklaring af det her?

Kl. 09:30

Første næstformand (Leif Lahn Jensen):

Ordføreren.

Kl. 09:30

Benny Engelbrecht (S):

Det er desværre ikke et nyt problem, og jeg anerkender fuldstændig, at det er en udfordring, som er ganske stor, og som også kræver andet end blot en akut indsats. Det kræver også, at vi har nogle mere strukturelle greb, som vi ændrer på, og derfor ser jeg selvfølgelig også meget frem til at se, hvad Sundhedsstrukturkommissionen kommer med på det område.

Kl. 09:31

Første næstformand (Leif Lahn Jensen):

Så er der ikke flere spørgere på formandens skærm, og det betyder, at vi siger tak til ordføreren. Næste ordfører er hr. Torsten Schack Pedersen fra Venstre. Velkommen.

Kl. 09:31

(Ordfører)

Torsten Schack Pedersen (V):

Tak for ordet. Vi behandler i dag den finanslov, som en meget bred kreds af partier indgik aftale om i slutningen af april, og tak for samarbejdet.

Alene det, at jeg står her midt i maj og skal holde tale til tredje behandling af finansloven for 2023, er selvfølgelig en noget aparte situation rent tidsmæssigt. En af dansk politiks og Venstres helt store skikkelser I.C. Christensen var i sin samtid var kendt for altid at komme præcis til tiden, og derfor opstod udtrykket »så præcis som I.C. Christensen«, for man kunne stille uret efter I.C. Christensens ankomsttidspunkt. Denne finanslov for 2023 kan man ikke ligefrem beskylde for at være så præcis som I.C. Christensen. Men i forhold til selve finanslovens indhold er der tale om rettidig omhu og den rette medicin for dansk økonomi i en tid, hvor inflationen stadig spiller en for stor rolle. Men det er en ansvarlig og bred finanslov, vi skal vedtage.

Danmark står fortsat over for usikre økonomiske tider og en fortsat relativt høj inflation. Det skaber fortsat utryghed og udfordringer i mange danske hjem. Og selv om inflationen er på vej ned, er den stadig høj og kan mærkes i de danske familier. De stigende renter påvirker også familiernes økonomi. Inflationen var på knap 8 pct. sidste år, og i år forventer vi, at den ligger på omkring 4 pct. Det er mange årtier siden, at inflationen i Danmark har ligget så højt, og derfor er der behov for mådehold og ansvarlighed hos os politikere.

Samtidig står Danmarks økonomi stærkt med en høj beskæftigelse, lav ledighed og med bedre styr på prisstigningerne end i efteråret, og det skal vi ikke sætte over styr. Det er derfor, der er brug for en ansvarlig finanslov, en finanslov, der ikke puster til inflationen. Og faktisk er finansloven med til at dæmpe dansk økonomi og dermed også reducere inflationen. Det er nemlig også politisk handling at holde sig tilbage i en tid med stigende priser. Det er det rigtige og det fornuftige at gøre, når inflationen er, som den er. Det har været regeringens sigte med finansloven for i år, og jeg vil igen takke for den brede politiske opbakning, som aftalen har fået.

For selv om det er en ansvarlig finanslov, har der været plads til væsentlige prioriteringer for regeringen, for Venstre og for de mange partier, der står bag finanslovsaftalen. Finansloven finansierer på ansvarlig vis en række af regeringens prioriteringer – en akutpakke til sundhedsvæsenet, en fremtidssikring af arbejdsmiljøet, ny inflationshjælp, forskning i grøn omstilling, 100 mio. kr. til bredbåndspuljen, 100 mio. kr. til landsbypuljen, en Ukrainefond, flere midler til et presset domstolsvæsen og ikke mindst en skattelettelse på 1 mia. kr. til erhvervslivet. Jeg vil gerne sige tak for det brede samarbejde til SF, Radikale Venstre, Liberal Alliance og Dansk Folkeparti.

En særlig tak fra Venstre skal lyde til de blå partier Liberal Alliance og Dansk Folkeparti for at bide sig fast ved forhandlingsbordet som borgerlige stemmer, der arbejder. Jeg synes, det er prisværdigt, og jeg håber, det er starten på mange flere solide brede politiske aftaler, hvor borgerlige partier også viser sig som borgerlige stemmer, der arbejder. Det er for mig også et klart bevis på, at vi i december sidste år har fået en ny regering og en ny politisk retning for Danmark. Jovist, vi har alle tre partier skullet bøje os mod hinanden og indgå kompromiser, og jeg tror, at jeg taler på alle tre regeringspartiers vegne, når jeg siger, at finansloven indeholder noget, som vi hver især er rigtig glade for, men også noget, som vi hver især er mindre begejstrede for. Sådan er det i en regering hen over midten. Sådan er det, når vi samarbejder. Men sammen tager vi ansvar for Danmark, og i fællesskab flytter vi Danmark i en bedre retning i en situation, hvor vi hver især havde været afhængige af yderpartier med ultimative krav eller uforudsigelige hovedbestyrelser.

Kl. 09:36

Tilbage til Liberal Alliance og Dansk Folkeparti. Begge partier har været med til at bringe flere borgerlig-liberale aftryk på finansloven, og det er jeg som Venstremand glad for. Lad mig særlig fremhæve to væsentlige aftryk, som jeg glæder mig over som Venstremand, og som bl.a. lykkedes på grund af et konstruktivt borgerligt-liberalt samarbejde i forhandlingerne.

For det første er det et højere fradrag til unge med fritidsjob. Noget af det vigtigste, man som forældre kan give videre til sit barn, er glæden ved at bidrage og tage ansvar. Mange unges første oplevelser med at tage ansvar på arbejdsmarkedet kommer fra deres første fritidsjob. Vi ved, at unge med fritidsjob også klarer sig bedre i skolen, og de oplever glæden ved at tjene deres egne penge. Derfor er jeg glad for, at det lykkedes at øge fradraget for unge med fritidsjob, så det svarer til deres forældres. Det er i øvrigt også et forslag, som Venstres formand præsenterede sidste sommer, og det er god borgerlig-liberal politik, der forbedrer unges muligheder på arbejdsmarkedet.

For det andet er det et højere loft for indbetaling til en aktiesparekonto. Med aftalen forbedrer vi mulighederne for at spare op på denne konto. Aktiesparekontoen skal gøre det mere attraktivt og tilgængeligt for helt almindelige danskere at investere mere aktivt i aktier. Det giver danskerne flere muligheder for at prøve kræfter med egen investering, og initiativet er med til at styrke aktiekulturen i Danmark, hvor flere danskere ser det som en naturlig og attraktiv mulighed. Og det er også til gavn for vores iværksættere og virksomheder. I dag er det over 300.000 danskere, der har en aktiesparekonto.

Jeg glæder mig som sagt over Liberal Alliances og DF's konstruktive tilgang under forhandlingerne. Jeg glæder mig over resultatet, og jeg tager det altså også som et bevis på, at vi har fået en ny regering med en ny økonomisk politik. Jeg tror ikke, min fantasi ville række til, at Liberal Alliance ville have indgået en finanslovsaftale med en rent socialdemokratisk regering. Jeg kvitterer for den konstruktive tilgang – det håber jeg vi ser mere af i fremtiden; det tror jeg vil være til gavn for Danmark. Jeg kvitterer som sagt også for Dansk Folkepartis tilgang i forhandlingerne og deres konstruktive bidrag – men også lige en bemærkning om, at på den økonomiske front har Dansk Folkepartis ønsker måske været en smule voldsomme på det seneste i forhold til velfærdsaftalen og til en afskaffelse af registreringsafgiften. Det er relativt vidtgående forslag.

Det er som sagt også med den her finanslov, at vi stadfæster annulleringen af den skattestigning, der var planlagt til erhvervslivet pr. 1. januar 2023. Det er en skattelettelse på 1 mia. kr.

Så er finansloven også et rigtig godt eksempel på, hvordan det danske folkestyre virker i praksis. Det er nogle få måneder siden, at vi her i Folketinget behandlede et forslag om, at tvillingeforældre også skulle have mulighed for ekstra barsel. Det fandt regeringen og også os i Venstre ganske sympatisk, men der var ikke anvist ansvarlig finansiering til forslaget. I dag kan vi så med finanslovsaftalen for 2023 give tvillingeforældrene 26 ugers ekstra barsel, fordi vi syv partier bag finanslovsaftalen nu i fællesskab har sikret en økonomisk ansvarlig finansiering. Det er det samarbejdende danske folkestyre, når det er allerbedst.

Jeg tror faktisk også, at føromtalte I.C. Christensen ville have ønsket sig et dansk folkestyre, hvor brede flertal med stor repræsentation blandt danskerne, høj som lav, går sammen i ansvarlige aftaler for at forbedre forholdene i Danmark til gavn for helt almindelige danskere.

Jeg vil afslutningsvis også tillade mig at fremhæve, at der med finanslovsaftalen ud over de store linjer og aftaler også er blevet plads til at fremme en række mindre projekter rundtomkring i landet, projekter, som måske ellers ville have været svære at realisere, og dermed er der også en lang række helt håndfaste elementer, som bidrager til at fremme et Danmark i bedre balance – og også til I.C. Christensens hus i Vestjylland.

Vi glæder os til, at vi skal stemme finansloven igennem, og Venstre støtter den.

Kl. 09:40

Første næstformand (Leif Lahn Jensen):

Tak for det. Der er en række korte bemærkninger. Den første er til fru Lisbeth Bech-Nielsen. Værsgo.

Kl. 09:40

Lisbeth Bech-Nielsen (SF):

Tak, og tak for talen. Jeg er også rigtig glad for, at vi har lavet en aftale om en finanslov. Om end den ikke er prangende sådan i størrelse, synes jeg jo, at der er mange gode elementer i den. Jeg bed bare mærke i ordførerens fortælling eller narrativ omkring, hvad der er nødvendigt i en tid med inflation som nu, altså at føre en stram økonomisk politik. Det kan man jo gøre på flere måder. Jeg synes bare tit, at den eneste fortælling bliver, at man skal holde kraftigt igen i forhold til eksempelvis et velfærdsområde, der virkelig trænger. Er ordføreren ikke enig i, at man jo godt kan føre en kontraktiv, stram økonomisk politik på andre måder, så længe slutresultatet bare er, at der bliver trukket noget aktivitet ud af samfundet?

Kl. 09:41

Første næstformand (Leif Lahn Jensen):

Ordføreren.

Kl. 09:41

Torsten Schack Pedersen (V):

Jo, det kan man. Det er der ingen tvivl om. Det er bare et spørgsmål om, hvad man ønsker politisk. Og vi må bare konstatere, at der var store udgifter, også forbundet med corona, sidste år. De udløber, så de offentlige udgifter reduceres, og den samlede finanseffekt er på minus 0,9 pct., hvis jeg husker helt rigtigt. Jeg synes, at det er helt legitimt, at SF's ønske til at føre en stram økonomisk politik er, at danskerne skal betale noget mere i skat. Det ønske har vi ikke i Venstre. Vi synes faktisk, at danskerne skal betale noget mindre i skat.

Kl. 09:41

Første næstformand (Leif Lahn Jensen):

Spørgeren.

Kl. 09:41

Lisbeth Bech-Nielsen (SF):

Og det ønske deler jeg faktisk. Derfor synes jeg også, at det på en eller anden måde er nærmest vanvittigt, hvis jeg må tillade mig at bruge så voldsomt et ord, at vi kan se nogle, der har tjent så mange penge på krisen, altså på inflationen, at de slipper. Det er både de berømte mellemhandlere, som vi taler rigtig meget om, men også rederibranchen, som har tjent trecifrede milliardbeløb og har betalt under 1 pct. i skat af det. Så det var egentlig bare for at høre, om ordføreren er enig i, at man kan gøre det på forskellige måder, og det hører jeg at ordføreren er enig i.

Kl. 09:42

Første næstformand (Leif Lahn Jensen):

Ordføreren.

Kl. 09:42

Torsten Schack Pedersen (V):

Det er svært at være uenig i faktuelt korrekte ting. Men det er klart, at der er politiske valg, der træffes, og der ser vi ganske forskelligt på tingene. Vi synes, at når virksomhederne har overskud, skal de beskattes. Jeg ved godt, at SF har et ønske om, at så skal de beskattes endnu hårdere. Fair nok – det ser vi forskelligt på. Jeg synes sådan set, at det er vigtigt, at vi både sikrer, at danskerne har flest mulige af deres egne penge mellem hænderne, men vi synes også, at det er vigtigt, at vi fører en økonomisk politik og en skattepolitik over for virksomhederne, som gør det attraktivt at investere i Danmark og skabe arbejdspladser i Danmark.

Kl. 09:43

Første næstformand (Leif Lahn Jensen):

Så er det hr. Dennis Flydtkjær. Værsgo.

Kl. 09:43

Dennis Flydtkjær (DD):

I Danmarksdemokraterne arbejder for, at vi får et Danmark, der hænger bedre sammen, og et af de tiltag, man kan gøre, er udflytning af statslige arbejdspladser. I 2015 var Venstre med til at lave sådan en udflytningsbølge på, som jeg husker det, omkring 8.000 statslige arbejdspladser, men det, der er sket siden 2015, er, at der er kommet 10.000 flere statslige arbejdspladser til hovedstaden. Så mit spørgsmål er, om Venstre vil være med på en ny udflytningsrunde, hvor vi flytter 10.000 ud af hovedstaden, som jo som sagt er det, der er kommet mere siden 2015.

Kl. 09:43

Første næstformand (Leif Lahn Jensen):

Ordføreren.

Kl. 09:43

Torsten Schack Pedersen (V):

Det er rigtigt, at vi i Venstre har været bannerfører for at flytte statslige arbejdspladser ud af hovedstadsområdet. Det har vi gjort ad flere omgange. Det har været vigtigt for at sikre, at statslige arbejdspladser bidrager til, at landet hænger bedre sammen. Jeg vil også sige, at det også har været vanskelige øvelser. Det har ikke været nogen let omgang. Vi har også været mødt med en del kritik for det, men ikke desto mindre har det været rigtigt at gøre. Derfor er det også vigtigt for os, at det er noget, vi holder et stærkt fokus på, og vores udgangspunkt er, at når der skal etableres nye statslige institutioner og styrelser eller andet, placerer vi dem uden for hovedstaden.

Kl. 09:44

Første næstformand (Leif Lahn Jensen):

Spørgeren.

Kl. 09:44

Dennis Flydtkjær (DD):

Jeg bed mærke i det sidste af svaret: at når der skal placeres nye, skal det være uden for hovedstaden. Det er jo sådan set en fin politik, men det er jo sådan, at når politikerne lige kigger væk fra det område, går det i den forkerte retning. Så siden 2015 er der kommet 10.000 flere til København, og det er jo nye statslige arbejdspladser. Så vil Venstre være med på, at der bliver lagt en plan for, hvordan man kan flytte nogle den anden vej? Jeg er med på, at det kan være svært, når de skal flyttes ud, og at det åbenbart er nemt, når de rykker den anden vej ind mod hovedstaden. Men jeg fik ikke helt et svar på, om Venstre vil være med til at lave en plan for, at vi også flytter nogle den anden vej.

Kl. 09:45

Første næstformand (Leif Lahn Jensen):

Ordføreren.

Kl. 09:45

Torsten Schack Pedersen (V):

Som sagt synes jeg, det er vigtigt at holde et årvågent øje på det her område, fordi vi synes, det er vigtigt, at statslige arbejdspladser skal placeres rundt i hele landet. Det er derfor, vi har gjort det ad flere omgange. Det er, derfor tilgangen er, at når der kommer nye, skal vi etablere dem uden for hovedstaden. Og så vil jeg gerne forholde mig til helt konkrete forslag, måtte Danmarksdemokraterne have det, men vi har i øjeblikket ikke sådan en liste liggende over arbejdspladser, der ligger lige til højrebenet at flytte ud.

Kl. 09:45

Første næstformand (Leif Lahn Jensen):

Så er det hr. Ole Birk Olesen.

Kl. 09:45

Ole Birk Olesen (LA):

Tak for det. Tak til hr. Torsten Schack Pedersen for at fremhæve og faktisk udelukkende nævne to resultater, der kom ud af finanslovsforhandlingerne, som er positive ifølge Venstre. Og det er netop de to, som Liberal Alliance har fået igennem, med et højere bundfradrag for de unge og større mulighed for at sætte penge ind på en aktiesparekonto.

Det med at forstå en finanslovsforhandling kan jo være lidt svært. Derfor skal jeg lige have Venstre til at bekræfte, at regeringen spiller ud med det, den gerne vil, i et finanslovsudspil. Og de ting, som partierne så får igennem i finanslovsforhandlingerne, er det faktisk ikke regeringen der har sørget for. Det er de partier, som går til finanslovsforhandling. Det er således, skal jeg lige have hr. Torsten Schack Pedersen til at bekræfte, Liberal Alliance, der har sørget for, at de unge får et højere bundfradrag, og at man kan sætte flere penge ind på aktiesparekontoen.

Kl. 09:46

Første næstformand (Leif Lahn Jensen):

Ordføreren.

Kl. 09:46

Torsten Schack Pedersen (V):

Jeg tror ikke, det er nogen hemmelighed, at det var Liberal Alliance, der bragte det ind til forhandlingslokalet. Det var forslag, som vi fra Venstres side syntes var fornuftige. Det er forslag, vi selv har præsenteret tidligere, og jeg syntes, det var konstruktivt. Og jeg skal ikke være bleg for at vedstå, at det var Liberal Alliance, der trak det ind til forhandlingsbordet. Det glædede vi os over i Venstre, og vi syntes, det var gode forslag, og dem glæder vi os over i fællesskab, ligesom jeg også regner med, at hr. Ole Birk Olesen glæder sig over den annullerede skattestigning på 1 mia. kr.

Jeg så også forleden, at Liberal Alliance på sociale medier glædede sig over den øgede anvendelse af privathospitaler til at bekæmpe ventelister. Det vil nogle nok mene kan tilskrives sundhedsministeren, men jeg synes, det er helt fair, at Liberal Alliance glædede sig over det. Derfor tillod jeg mig også at glæde mig over de elementer, jeg fremhævede, og også andre elementer, eksempelvis tvillingebarsel, som der har været et bredt ønske om her i Folketinget.

Kl. 09:47

Første næstformand (Leif Lahn Jensen):

Spørgeren.

Kl. 09:47

Ole Birk Olesen (LA):

Det er jo kun de færreste idéer, som vi partier har helt for os selv. Derfor kan man nogle gange have den glæde, at andre sørger for at få noget politik igennem, som man også selv står for, og det skal man endelig udtrykke, og det gør vi også, når det sker. Grunden til, at jeg spørger, er, at der har været, synes jeg, en lidt uheldig kommunikation fra Venstre på sociale medier efter den finanslovsforhandling, hvoraf det nærmest har fremgået, at det er Venstre, der har sørget for, at de her to ting kom igennem, som Liberal Alliance sørgede for. Og én ting er at glæde sig over ting, men noget andet er jo selvfølgelig at sige: Det var os, der gjorde det. Jeg vil gerne høre, om hr. Torsten Schack Pedersen kan bekræfte, at det var Liberal Alliance, der gjorde det.

Kl. 09:48

Første næstformand (Leif Lahn Jensen):

Ordføreren.

Kl. 09:48

Torsten Schack Pedersen (V):

Det har jeg svaret på tidligere. Men helt korrekt glæder vi os meget over det. Vi glæder os over alle de skridt, der trækker Danmark i den rigtige retning, og jeg glæder mig over, at vi i den her finanslovsaftale kunne tage yderligere skridt sammen med Liberal Alliance. Det kvitterer jeg for, og jeg ser frem til, at vi kan gentage succesen ved kommende forhandlinger.

Kl. 09:48

Første næstformand (Leif Lahn Jensen):

Så er det hr. Pelle Dragsted, værsgo.

Kl. 09:48

Pelle Dragsted (EL):

Tak for det. Mådehold, siger ordføreren. Jeg tror ikke lige, at det er sådan politisk mådehold, befolkningen har oplevet hos regeringen her i det første halve år, hvor man tromlede en afskaffelse af en fridag hen over danskerne, i øvrigt helt uden at ønske at høre dem selv. Altså, man greb politisk helt ind i det tætte familieliv – hen over overenskomster, hen over kontrakter og aftaler. Det er i hvert fald ikke mådehold i mine øjne. Måske var det økonomisk mådehold, som ordføreren talte om. Så vil jeg bare spørge, om det er udtryk for mådehold, at man i en situation med inflation, i en situation, hvor der virkelig er mennesker og velfærd, der har brug for hjælp, vælger at bruge tusind millioner kroner på at sænke skatten for ejendomsinvestorer.

Lad os nu holde fast i, hvad det her handler om. Det handler om, at man havde aftalt at lukke et hul, der gør, at store kapitalfonde, der tjener penge på ejendomme, kan slippe for at betale skat af deres avancer. Det er det, som ordføreren står og praler med man fortsat kan gøre efter den her finanslov.

Kl. 09:49

Første næstformand (Leif Lahn Jensen):

Ordføreren.

Kl. 09:49

Torsten Schack Pedersen (V):

Jeg mener bestemt, det er et udtryk for økonomisk mådehold, når den direkte finanseffekt af den finanslov, der er foran os, er på minus 0,9 pct. Samlet set begrænser den her finanslovsaftale aktiviteten i dansk økonomi, og det er nødvendigt i en situation, hvor der er høj inflation. Jeg synes, at det ville være pinligt og uansvarligt, hvis en finanslovsaftale i en situation med høj inflation ville bidrage til at øge inflationen. Det tror jeg ikke ville hjælpe på situationen blandt danske familier, hvis vi bidrog til at øge presset på inflationen. Og samlet set er der en negativ finanseffekt.

Vi har ikke været tilhængere af lagerbeskatning af erhvervsejendomme. Det har vi været imod fra starten af i Venstre, og derfor er vi glade for, at vores politik bliver realiseret. Det er et af de elementer i regeringsgrundlaget, som har været vigtige for os, og det gennemfører vi nu, og det glæder vi os over.

Kl. 09:50

Første næstformand (Leif Lahn Jensen):

Spørgeren.

Kl. 09:50

Pelle Dragsted (EL):

Nu tror jeg ikke, at der var nogen, der efterspurgte en mere inflationær politik. Min kritik var jo netop, at man bruger 1 mia. kr. her, som jo øger aktiviteten i samfundet. Men mener ordføreren virkelig, at det er sundt, fair, ordentligt, at store formueforvaltere, kapitalfonde, ejendomsinvestorer kan slippe for at betale skat af deres avancer ved f.eks. skattemæssigt at planlægge at flytte overskuddet ud af landet. Det var jo det, man prøvede at gribe ind over for med den her lagerbeskatning.

Kl. 09:51

Første næstformand (Leif Lahn Jensen):

Ordføreren.

Kl. 09:51

Torsten Schack Pedersen (V):

Det er væsentligt at se det samlede billede, og det samlede billede viser, at den her finanslov begrænser presset på dansk inflation. Det er det helt afgørende. Og inden for den ramme har vi fjernet en skattestigning på 1 mia. kr., og det synes vi sådan set er et solidt aftryk, som vi glæder os over i Venstre; altså at der ikke sker ekstra beskatning, og at der ikke sker en lagerbeskatning, som vi i hvert fald traditionelt og på mange områder er lidt tilbageholdende med at støtte, fordi man så skal beskattes af ikkerealiserede avancer. Det er vi sådan set ganske godt tilfreds med.

Kl. 09:51

Første næstformand (Leif Lahn Jensen):

Så er det fru Susie Jessen. Værsgo.

Kl. 09:52

Susie Jessen (DD):

Tak. Jeg kunne godt tænke mig at følge op på hr. Dennis Flydtkjærs spørgsmål fra tidligere omkring udflytning af statslige arbejdspladser, for vi ved jo, at Venstre før valget har haft det her landdistriktsudspil på banen, hvor man ville udflytte 5.000 statslige arbejdspladser. Ordføreren sagde så til hr. Dennis Flydtkjær, at man kunne lægge nogle forslag på bordet, hvis det var. Landdistrikternes Fællesråd publicerede sidst på ugen i sidste uge en rapport, der hedder »Green New Deal«, hvor de anbefaler, at man med udrulningen af vedvarende energi på land begynder at kigge på, at de arbejdspladser og uddannelsespladser, som har noget med energi at gøre, måske kunne blive placeret uden for de større byer der, hvor det giver mening, for vi ved jo, at den grønne energi bliver produceret ude på landet. Så jeg kunne egentlig godt tænke mig at høre ordføreren, om ordføreren godt kunne tænke sig at være med til at kigge på, om det ikke kunne være en god mulighed i fremtiden.

Kl. 09:52

Første næstformand (Leif Lahn Jensen):

Ordføreren.

Kl. 09:52

Torsten Schack Pedersen (V):

Jeg synes, det giver rigtig god mening, at vi kigger på, hvor uddannelsespladser placeres mest hensigtsmæssigt, og det er klart, at med de ambitioner, vi har på den vedvarende energi, og med så meget, der skal sættes op, ja, så har vi i høj grad brug for faglært arbejdskraft. Det er i forhold til den tidligere diskussion, der var med den socialdemokratiske ordfører. Derfor er der jo i regeringsgrundlaget også et ganske højt ambitionsniveau i forhold til at sikre, at vi får flere til at tage en erhvervsfaglig uddannelse, og det er i høj grad uden for de største byer, det sker. Det er selvfølgelig naturligt, at vi sørger for, at kapaciteten står mål med ambitionerne, men det er jo allervigtigst, at vi sørger for, at flere unge mennesker søger de uddannelser, for vi kan jo slå nok så mange uddannelsespladser op herinde, men de risikerer jo at stå gabende tomme, hvis unge mennesker ikke finder dem attraktive.

Kl. 09:53

Første næstformand (Leif Lahn Jensen):

Spørgeren.

Kl. 09:53

Susie Jessen (DD):

Jeg er fuldstændig enig i, at der er behov for flere uddannelsespladser uden for de større byer. Det er også noget med, at det er 83 pct. af alle uddannelsespladser over gymnasieniveau, der ligger inde i de store byer. Så der er virkelig en skævhed her. Så det her med, at man har droppet velfærdsuddannelserne ude ved de større byer, synes jeg er et skridt i den forkerte retning. Men jeg fik ikke helt svar før. Kunne ordføreren godt være med på at lave en udflytning af nogle statslige arbejdspladser, der beskæftiger sig med energi, ud i landdistrikterne?

Kl. 09:54

Første næstformand (Leif Lahn Jensen):

Ordføreren.

Kl. 09:54

Torsten Schack Pedersen (V):

Som sagt giver det rigtig god mening hele tiden at forholde sig til, hvor tingene placeres bedst muligt, og nærhed har selvfølgelig en betydning. Nu troede jeg, det var uddannelsespladser, der blev spurgt ind til. Det er ganske rigtigt, at vi jo i sidste folketingsperiode har lavet en aftale om at flytte en række uddannelsespladser rundt i landet, etablere nye uddannelsespladser rundtomkring, etablere en maskinmesteruddannelse i Thisted, som jeg personligt synes er rigtig godt. Og som sagt synes jeg, det er vigtigt, at vi sørger for, at statslige arbejdspladser er placeret rundt i hele landet.

Kl. 09:54

Første næstformand (Leif Lahn Jensen):

Så er det fru Betina Kastbjerg.

Kl. 09:54

Betina Kastbjerg (DD):

Tak for det. Ordføreren nævner i sin tale bredbåndspuljen på 100 mio. kr. Den skulle gerne kunne sikre, at der er bredbånd til alle, også ude i landdistrikterne, men ifølge formand for Landdistrikternes Fællesråd Steffen Damsgaard gik 41 pct. af midlerne til Region Hovedstaden. Så hvordan vil ordføreren sikre, at vi også får bredbånd ud i landdistrikterne?

Kl. 09:55

Første næstformand (Leif Lahn Jensen):

Ordføreren.

Kl. 09:55

Torsten Schack Pedersen (V):

Jeg har et rigtig nært og kærligt forhold til bredbåndspuljen – jeg tror faktisk godt, jeg kan påstå, at jeg var en af arkitekterne bag. Som mangeårig teleordfører har jeg konstant været optaget af, at vi sikrede, at danskerne fik en ordentlig mobildækning og en ordentlig bredbåndsdækning, og derfor etablerede vi bredbåndspuljen i sin tid – jeg tror, at første gang var i 2015. Og behovet er der stadig væk, selv om antallet af danskere, der har adgang til hurtigt bredbånd, jo er kraftigt stigende.

Vi har også lært undervejs, hvordan puljen målrettes bedst muligt, og jeg indrømmer, at det til at starte med også kom bag til mig, at der altså også findes områder i hovedstadsområdet, hvor der er lidt længere mellem husene, og hvor bredbåndsdækningen dårlig. Vi har justeret vilkårene, således at det er mere sandsynligt, at midlerne tilfalder de områder, som man normalt ville betragte som landdistrikter, men der er altså også nogle sorte pletter på kortet i hovedstadsområdet.

Kl. 09:56

Første næstformand (Leif Lahn Jensen):

Spørgeren.

Kl. 09:56

Betina Kastbjerg (DD):

Tak for det. Kunne det så være, at Venstre ville være med til at kigge på den her pointfordeling, sådan at man måske mere rammer de adresser, der ligger i en yderkommune end i en bykommune?

Kl. 09:56

Første næstformand (Leif Lahn Jensen):

Ordføreren.

Kl. 09:56

Torsten Schack Pedersen (V):

Som sagt har vi i justeret på kriterierne ad flere omgange, og mig bekendt drejer de eksempler, der er i hovedstaden, sig altså også om steder, hvor der er – og det er jo helt åbenlyst – dårlig dækning, for ellers kunne man slet ikke komme i betragtning, men også om steder, hvor der er lidt længere mellem husene. Jeg synes, det er vigtigt, at vi konstant er opmærksomme på, om kriterierne er opdateret og rammer bedst muligt, men jeg vil bare sige, at vi har diskuteret det grundigt flere gange, så vi har målrettet puljen mere og mere.

Kl. 09:57

Første næstformand (Leif Lahn Jensen):

Så er det hr. Sigurd Agersnap.

Kl. 09:57

Sigurd Agersnap (SF):

Tak for det. Nu har man jo hørt både i dag og også i debatten generelt, at Venstre har været ude at sige, at man er glad for, at der ikke blev indført en lagerbeskatning på ejendomsselskaber, og dermed var der jo en skattelettelse på 1 mia. kr. Og det er jo en skattelettelse på en skat, som aldrig er blevet indført, og jeg synes jo, det åbner for muligheden for mange nye kommunikationsformer, at man ligesom kan gå ud og tage æren for alle de skatter, der ikke bliver indført. SF har jo mange forslag til skatter, der kunne blive indført i sådan en aftale. Det kunne gælde skat på mellemhandlere i energibranchen eller tonnagebeskatning. Så jeg skal bare høre, om det er en ny form for kommunikation i Venstre i forbindelse med finansloven.

Kl. 09:57

Første næstformand (Leif Lahn Jensen):

Ordføreren.

Kl. 09:57

Torsten Schack Pedersen (V):

Jeg kunne levende forestille mig meget, jeg kunne glæde mig over hver eneste dag, bl.a. at SF's ønsker til skattepolitikken ikke bliver realiseret. Det kunne blive en sand fornøjelse at gå og glæde sig over det. Virkeligheden er, at der var aftalt at indføre den her skat. Den lå inde i dansk økonomi, den lå inde i Finansministeriets forudsætninger for dansk økonomi, og derfor krævede det et aktivt tilvalg, at den milliard forsvandt, og derfor er den sådan set også finansieret inden for finansloven, fordi den sådan set var indregnet i dansk økonomi. Derfor kan jeg glæde mig over, at noget, der lå inde i maven på dansk økonomi, blev taget ud, og at der dermed reelt er 1 mia. kr. i lavere skat.

Kl. 09:58

Første næstformand (Leif Lahn Jensen):

Spørgeren.

Kl. 09:58

Sigurd Agersnap (SF):

Det er så en diskussion om de lidt længere perspektiver i finansloven, hvor langt frem man kigger, og det synes jeg er en fair nok betragtning. Men så vil jeg spørge Venstres ordfører, om ikke også det er rigtigt, at en måde at trække aktivitet ud af økonomien og sikre, at man fører en stram økonomisk politik, jo også er, at man kigger på skatteområdet, bl.a. sikre beskatning af de store overskud, vi ser i energibranchen.

Kl. 09:59

Første næstformand (Leif Lahn Jensen):

Ordføreren.

Kl. 09:59

Torsten Schack Pedersen (V):

Jo, men det bliver jo et svar i forlængelse af det, jeg svarede ordførerens partikollega: Selvfølgelig kan man det. Man kan få rigtig meget aktivitet ud af dansk økonomi ved at øge skatterne. At danskerne skal have færre penge mellem hænderne, synes jeg er et dårligt svar i en situation, hvor stigende priser gør det vanskeligt for mange familier at få tingene til at løbe rundt. Man kan også beskatte erhvervslivet noget hårdere, og det fører til færre investeringer, det fører til mindre innovation, det fører til et mindre konkurrencedygtigt Danmark. Og der har vi så en politisk uenighed, og det er helt legitimt. Men selvfølgelig kan man det.

Kl. 09:59

Første næstformand (Leif Lahn Jensen):

Så er det hr. Morten Messerschmidt.

Kl. 09:59

Morten Messerschmidt (DF):

Tak for det. Lad mig til en indledning kvittere for et rigtig fint forhandlingsforløb. Jeg synes, at Dansk Folkeparti og Venstre havde en god forståelse for hinanden, og vi var også rigtig glade for at lande en aftale, som vi alt andet lige godt kunne se os i. Det er jo ikke sådan, at man får alt, og at man enig i alt, men alt andet lige var glasset mere halvt fuldt end halvt tomt.

En af de ting, som vi ikke var enige om, og som SF spurgte til lidt tidligere, var det her med, om man kan lave en skat på overnormal profit blandt mellemhandlere. Det er jo ikke, fordi jeg ikke forstår Venstres argumenter om, at man flytter virksomheden ud af landet osv., men vi fik jo, da vi lavede i inflationsaftalen, et håndslag fra finansministeren på, at man løbende ville overvåge det her område, og at man ville vende tilbage, hvis der viste sig mulighed for at indføre den her skat på overnormal profit.

Der vil jeg bare høre, hvordan Venstre synes det udvikler sig. Altså, bevæger vi os i den retning, hvor vi snart kan lave en aftale, eller er man stadig væk helt stålsat på, at det bare ikke må ske?

Kl. 10:00

Første næstformand (Leif Lahn Jensen):

Ordføreren.

Kl. 10:00

Torsten Schack Pedersen (V):

Tak for de pæne ord og for det konstruktive samarbejde i forhandlingslokalet. Med risiko for, at jeg ikke er helt opdateret på situationen i Skatteministeriet, så har der mig bekendt været arbejdet grundigt med den sag for at undersøge, hvilke muligheder der var, og det har så, som jeg har forstået det, vist sig ikke at være muligt. Det er der, den ligger. Jeg tør ikke sige, hvor meget Skatteministeriet forfølger sagen fortsat – det må vi drøfte med skatteministeren.

Kl. 10:01

Første næstformand (Leif Lahn Jensen):

Spørgeren.

Kl. 10:01

Morten Messerschmidt (DF):

Det er selvfølgelig helt rimeligt. Vi i Dansk Folkeparti føler os meget provokeret over de historier, der har været, om voldsomme bonusudbetalinger, som jo vidner om, at der har været en meget, meget stor profit, og de penge kommer jo fra forbrugerne. Der er det bare vores opfattelse, at de i videst muligt omfang bør opkræves og sendes tilbage til forbrugerne, som jo nogle gange nærmest må gå fra hus og hjem, fordi de ikke kan betale deres regninger.

Det, jeg bare gerne vil sige, er: Når nu vi kan se, at andre EU-lande gør det her, så håber jeg, at vi også kan give håndslag på, at vi også følger det her nøje, og at det ikke er en sag, der bare er lukket, når finanslovsforslaget er vedtaget.

Kl. 10:02

Første næstformand (Leif Lahn Jensen):

Ordføreren.

Kl. 10:02

Torsten Schack Pedersen (V):

Jeg deler sådan set forargelsen over nogle af de eksempler på bonusudbetalinger, vi har set, hvor der er nogle, der på grund af stigende energipriser og udsving i energipriserne har scoret meget, meget voldsomme beløb. Jeg tror ikke, der var ret mange af os, der havde forestillet os, at det var den måde, reguleringen af energimarkedet skulle føres ud i livet på. Der pågår jo også forskellige undersøgelser af både det ene og det andet, og det følger vi tæt, for jeg deler forargelsen over nogle af de vanvittige historier, vi har hørt.

Kl. 10:02

Første næstformand (Leif Lahn Jensen):

Så er det fru Karina Adsbøl.

Kl. 10:02

Karina Adsbøl (DD):

Tak for det. I Danmarksdemokraterne er vi jo rigtig ærgerlige over, at regeringen har skrottet det at flytte velfærdsuddannelserne ud. Men jeg kunne egentlig godt tænke mig at høre Venstres ordfører om noget, og Venstre er jo i regeringen. Så jeg vil høre regeringen om, hvordan regeringen forholder sig til det med lægemangel, hvor vi netop ved, at rigtig mange mangler en praktiserende læge, bl.a. i landdistrikterne.

Så hvad vil regeringen gøre for at sikre, at læger under uddannelse får et økonomisk incitament til at blive ansat i en almen praksis, og påtænker regeringen herunder også at eftergive noget af deres su-gæld?

Kl. 10:03

Første næstformand (Leif Lahn Jensen):

Ordføreren.

Kl. 10:03

Torsten Schack Pedersen (V):

Jeg tror, jeg gør klogest i at udtale mig på Venstres vegne og overlade det til finansministeren at udtale sig på regeringens vegne. Det er et stort problem, når der er danskere, der ikke har adgang til en familielæge, og derfor har vi jo over flere år etableret lægeuddannelsespladser, bl.a. også en lægeuddannelse i Aalborg for snart mange år siden, som vi nu også ser færdiguddannede læger i almen praksis blive udklækket fra, og jeg kan glæde mig over, at den situation, der har været med lægemangel i Thy i rigtig, rigtig mange år, lader til at være knækket. Det er både blevet meget attraktivt at tage sin uddannelse på sygehuset i Thisted, men også at etablere sig som privatpraktiserende læge.

Så det drejer sig selvfølgelig først og fremmest om, at vi får uddannet nok, og der har vi i fællesskab øget antallet af studiepladserne på medicinuddannelserne dramatisk over de senere år, og vi har ikke bare etableret dem i Aalborg, men også flere andre steder i landet. Så det er først og fremmest vigtigt, at vi sørger for, at der bliver uddannet nogle flere læger.

Kl. 10:04

Første næstformand (Leif Lahn Jensen):

Spørgeren.

Kl. 10:04

Karina Adsbøl (DD):

Ja, nu sidder Venstre jo i regeringen, og derfor spørger jeg netop til regeringens politik i forhold til det her med at eftergive su-gæld, og det svarede ordføreren ikke på. Så det må ordføreren jo gerne svare på. For vi har jo desværre set, at Venstre er rendt fra en advokatundersøgelse af minkskandalen, en kilometerafgift, og der er historier om Muhammedkrisen og velfærdsuddannelser og andet. Så jeg vil faktisk godt høre, hvad regeringen mener om eftergivelse af su-gæld i forhold til læger i yderområderne.

Kl. 10:04

Første næstformand (Leif Lahn Jensen):

Ordføreren.

Kl. 10:05

Torsten Schack Pedersen (V):

Jeg er ikke sikker på, at vi har haft det forslag i Venstre. For som jeg kender det forslag, er der nogle udfordringer, og jeg står og bliver i tvivl. Men der er nogle ting, hvor det, kan man sige, har vist sig at være svært, og spørgsmålet er, om det er det bedste værktøj, selv hvis man kunne bruge det. Jeg erindrer ikke, at vi har haft forslaget. Men jeg kan selvfølgelig tage fejl.

Kl. 10:05

Første næstformand (Leif Lahn Jensen):

Så er det hr. Peter Skaarup.

Kl. 10:05

Peter Skaarup (DD):

Tak til ordføreren for at fremlægge Venstres politik i forhold til finanslovsdebatten her i dag, og der er jo nogle ting, der lyder meget fornuftige i det, som ordføreren kommer med. Men jeg kunne godt tænke mig at gribe fat i noget af det, som ordførerens parti fremkom med før folketingsvalget. Det er jo ikke så længe siden, vi havde folketingsvalg, og en af de ting, som Venstre var meget, meget kritiske over for hos den socialdemokratiske regering, vi havde på det tidspunkt, og statsminister Mette Frederiksen, var jo det, at man gav nogle ret store beløb til arbejdsløse indvandrere. Vi var i Danmarksdemokraterne glade for, at Venstre havde den holdning, og at man havde den politik, men nu har der jo så været et folketingsvalg, og nu står vi med en finanslov, hvor der gives nogle ret store beløb til arbejdsløse indvandrere. Så kunne jeg godt tænke mig at spørge Venstres ordfører her i dag: Hvad er det egentlig, der er sket hos Venstre?

Kl. 10:06

Første næstformand (Leif Lahn Jensen):

Ordføreren.

Kl. 10:06

Torsten Schack Pedersen (V):

Det er rigtigt, at vi var uenige i den tidligere regerings politik i forhold til det ekstratilskud, der i høj grad blev givet til arbejdsløse indvandrere, og derfor er der jo også i regeringsgrundlaget aftalt, at vi skal have et nyt kontanthjælpssystem. Så er det rigtigt, at der som en del af inflationsaftalen udbetales et engangsbeløb til nogle af de familier, der tidligere har fået det forhøjede børnefamiliebeløb. Det er ikke til dem alle, fordi beløbet er spredt ud til lidt flere, og det er et engangsbeløb. For vi synes grundlæggende ikke, at det er rimeligt, at det er mere attraktivt at være på offentlig overførselsindkomst end at arbejde. Og derfor er der også brug for, at vi laver et nyt kontanthjælpssystem, så vi får løst de udfordringer, og at det tidligere forhøjede børnetilskud dermed forsvinder.

Kl. 10:07

Første næstformand (Leif Lahn Jensen):

Spørgeren.

Kl. 10:07

Peter Skaarup (DD):

Jeg vil bare lige spørge ordføreren om noget, og jeg synes ikke, ordføreren rigtig svarede på, hvad der er sket. Man har fra Venstres side en politik, der siger, at man ikke skal give penge til flere arbejdsløse indvandrere, og så vælger man i virkeligheden at give et lidt mindre beløb, men til flere arbejdsløse indvandrere, i den finanslov, vi nu står med her. Hvad er det, der er sket? Altså, hvordan kan man overhovedet finde på at belønne nogle, der i virkeligheden skal motiveres til at tage et stykke arbejde i stedet for at være på offentlig forsørgelse?

Kl. 10:07

Første næstformand (Leif Lahn Jensen):

Ordføreren.

Kl. 10:07

Torsten Schack Pedersen (V):

Men det afgørende er, at det forhøjede tilskud, der var tidligere, forsvinder. Så er der et engangsbeløb i forbindelse med inflationshjælpen, som er lavere end det tidligere beløb, og som dækker flere børnefamilier og dermed også andre end arbejdsløse indvandreres børn.

Løsningen ligger jo i en reform af vores kontanthjælpssystem, som det også fremgår af regeringsgrundlaget, hvor vi sikrer, at det bedre kan betale sig at arbejde, hvor vi sikrer, at dem, der står op hver dag og bidrager, har mere mellem hænderne end dem, der ikke gør.

Kl. 10:08

Første næstformand (Leif Lahn Jensen):

Vi siger tak til ordføreren. Der er ikke yderligere bemærkninger. Næste ordfører er hr. Henrik Frandsen fra Moderaterne. Velkommen.

Kl. 10:08

(Ordfører)

Henrik Frandsen (M):

Tak for ordet, hr. formand. Der er efterhånden gået godt og vel halvanden måden, siden vi stod her i salen og førstebehandlede regeringens forslag til finanslov for 2023. Vi gjorde det på et bagtæppe af bekymringer og ingen tvivl om, at det var en stram finanslov, der blev præsenteret, med hovedfokus på at holde inflationen i ro og på at vise en ansvarlig vej frem for Danmark.

Vi lever i en tid med krig i Europa og et velfærds- og sundhedssystem under pres. Derfor er jeg også stolt af, hvor vi er endt i dag. Der skal ikke herske nogen tvivl om, at regeringen gik ind til forhandlingerne om finansloven med en forhåbning om, at vi kunne lande den bredest mulige aftale. I Moderaterne såvel som i den samlede regering tror vi på, at dialog, samarbejde og åbenhed for kompromiser er vejen frem for at løse de udfordringer, som vores samfund står over for.

Vi er jo en regering, som har et flertal i sig selv, men vi er også en regering, der prioriterer det brede samarbejde. Jeg er derfor også utrolig glad for som finansordfører for Moderaterne og som medlem af et regeringsparti at være med til at tredjebehandle finansloven for 2023 – vel at mærke en finanslov med partier fra begge sider af den politiske midte. Det er sød moderat politik-musik i mine ører.

Jeg vil gerne bruge lejligheden til at rose de aftalepartier, som sammen med regeringen har indgået aftale om finansloven. I har udvist ansvar og I har udvist mod ved at gå ind i forhandlingerne og være med til at sætte jeres præg på resultatet. Og I har vist, at I er bevidste om netop det ansvar ved at være med til at sikre en stabil og bred aftale om den – og nu kommer det, for det er den jo – stramme finanslov. Derfor skal der lyde en stor tak til Socialistisk Folkeparti, Radikale Venstre, Liberal Alliance og Dansk Folkeparti. Særlig vil jeg rose jer for jeres konstruktive tilgang til forhandlingerne.

Vi i regeringen præsenterede jo en stram finanslov, men det var også et finanslovsforslag med en relativt lille forhandlingsreserve. Det gav i udgangspunktet ikke ret meget at forhandle om, men konstruktivitet, vedholdenhed og ansvar betaler sig. Det udviste I alle sammen i aftalepartierne, og derfor var det også meget glædeligt, at vi i løbet af forhandlingerne kunne udvide forhandlingsreserven, som vi også fra start af havde meddelt at vi håbede på at vi kunne. Det gav langt mere spillerum, og det gav også langt flere muligheder for at sætte præg på det hele med diverse forslag og indspil til finansloven. Det var netop ikke intentionen fra starten, at vi absolut ville give Folketingets partier så lidt som muligt at forhandle om. Tværtimod var det vores intention, at vi efter at have prioriteret de helt centrale sager på finansloven såsom en akutplan for sundhedsvæsenet, Ukrainefonden og inflationshjælpen til udsatte danskere m.m. skulle have så meget som muligt at forhandle om. Derfor gjorde vi, hvad vi kunne, for at finde flere penge, og det lykkedes heldigvis i fællesskab.

Derfor vil jeg endnu en gang give en kæmpe ros til de partier, der valgte at gå med i aftalen – Socialistisk Folkeparti, Radikale, Liberal Alliance og Dansk Folkeparti. I kunne have valgt at lukke døren bag jer fra starten, ligesom andre gjorde – fred være med det – men det gjorde I heldigvis ikke, og det gav pote. Derfor skal der bare lige herfra komme en lille, stille, forsigtig opfordring til alle partier i Folketinget om at følge netop dette eksempel. Regeringen er absolut til at forhandle med.

Her mod slutningen af min tale vil jeg så lige komme lidt ind på indholdet – men bare rolig, jeg skal nok lade være med at tage det fra ende til anden og i alle detaljer; vi har jo ligesom ad flere omgange været inde omkring de store linjer. Jeg vil i stedet dvæle kort ved nogle af de initiativer, som de store landsdækkende medier og aviser måske ikke har skrevet så meget om. Ud over en ansvarlig stram finanslov med en række store prioriteringer har vi nemlig afsat 75 mio. kr. til 36 små lokale initiativer. Det er små initiativer i finanspolitisk sammenhæng, men store initiativer i lokal betydning.

Kl. 10:13

Jeg vil ikke begynde at remse dem alle op her fra Folketingets talerstol, men ude lokalt kender man dem og sætter stor pris på, at aftalepartierne har øje for netop deres lokale ønsker. Det er selvfølgelig den danske økonomi og de mange tusinde danskere, som i en tid med høj inflation har svært ved at betale deres regninger og betale for at få fyldt deres indkøbskurv, som stjæler overskrifterne. Men jeg er også stolt af, at vi en stormfuld tid har prioriteret lokale tiltag – lokale tiltag, som ikke nødvendigvis finder vej til de landsdækkende avisers forsider eller til TV 2 News, men som derimod er supervigtige for lokalsamfundene, og som skaber en sammenhængskraft i hele landet. Det er enormt vigtigt, at vi holder fast i netop det.

Afslutningsvis vil jeg citere fra min ordførertale den 29. marts. Her sagde jeg: »Det er ikke den mest kulørte finanslov, vi har set, men til gengæld er det en fornuftig en af slagsen.« Og fornuftig er den absolut stadig, men den har altså også fået noget mere kulør – den har fået lidt rødt, lidt blåt og lidt gult, og så har den endda fået lidt mere lilla, og så er det jo ikke så ringe endda. Og så vil jeg bare lige sige, så ingen skal være i tvivl, at Moderaterne fuldt ud kan støtte op om finansloven. Tak for ordet.

Kl. 10:15

Første næstformand (Leif Lahn Jensen):

Tak til ordføreren. Der er nogle korte bemærkninger, og den første er til hr. Dennis Flydtkjær.

Kl. 10:15

Dennis Flydtkjær (DD):

Tak for talen. Jeg ved jo, at hr. Henrik Frandsen kommer fra Tønder Kommune og har tidligere været stor fortaler for udflytning af statslige arbejdspladser, bl.a. også fordi der ikke var ret mange i netop Tønder Kommune. Som jeg nævnte over for Venstres ordfører, er der siden 2015 kommet 10.000 ekstra statslige arbejdspladser i hovedstaden, altså stik modsat det, jeg tror de fleste politikere har som ambition. Så jeg vil høre, om Moderaterne vil være med til at lave en udflytningsplan, som kan køre hen over de næste 4 eller 5 år, for jeg er med på, at man ikke gør det fra den ene dag til den anden, men at vi får lavet en plan for, hvordan vi får flyttet de her 10.000 arbejdspladser, som antallet af arbejdspladser er øget med i hovedstaden, den anden vej, ud i landet.

Kl. 10:15

Første næstformand (Leif Lahn Jensen):

Ordføreren.

Kl. 10:16

Henrik Frandsen (M):

Jamen det er fuldstændig korrekt, at jeg i min tid som borgmester i Tønder Kommune var meget optaget af udflytning af statslige arbejdspladser, og det lykkedes jo også regeringen eller Folketinget på daværende tidspunkt at udflytte 5.000 arbejdspladser. Der er bl.a. flyttet 360 gode statslige arbejdspladser til Tønder Kommune, og det er arbejdspladser, hvor det giver mening at flytte dem ud i landet, og der vil jeg gerne sige, at så længe det giver mening at flytte arbejdspladser ud og det er de rigtige arbejdspladser og de passer ind i arbejdsmarkedet lokalt, kan jeg ikke se, at man overhovedet kan være imod at flytte arbejdspladser ud i landet. Men at sige, at de sidste 10.000 nyt statslige arbejdspladser, der er kommet, skal flyttes ud i landet, tror jeg nok man skal være lidt forsigtig med at love.

Kl. 10:16

Første næstformand (Leif Lahn Jensen):

Spørgeren.

Kl. 10:16

Dennis Flydtkjær (DD):

Men vi kunne vel starte med at lave en plan for det. Jeg er enig i, at det skal give mening, og jeg synes jo, at det giver rigtig god mening, hvis Fiskeristyrelsen ligger tættere på fiskeriet, i stedet for at man har 280 medarbejdere i København. Så der er da gode eksempler derude, hvor man kan flytte de statslige arbejdspladser tættere på den industri, som de faktisk er med til at regulere, og få nogle synergieffekter ud af det. Så spørgsmålet er lidt det samme som i første runde, om Moderaterne til at starte med vil være med til at lave en plan for, hvad der giver mening at flytte ud, og så kunne vi sætte ambitionsniveauet på 10.000, som er det, antallet af arbejdspladser er øget med i København de sidste 7-8 år.

Kl. 10:17

Første næstformand (Leif Lahn Jensen):

Ordføreren.

Kl. 10:17

Henrik Frandsen (M):

Jamen jeg vil bare gentage, hvad jeg sagde i mit første svar, nemlig at vi selvfølgelig er åbne for at se på, hvor der er muligheder, og hvor det giver mening at lægge statslige arbejdspladser, også uden for hovedstadsområdet, også ude i provinsen. Men det skal, som jeg ser det, være noget, der giver mening, og det gjorde det, da man gjorde det tilbage i nok forrige regerings tid. Det har været en stor succes rigtig mange steder, og den succes tænker jeg man kan gentage, også for at kunne bemande de statslige arbejdspladser, for det er også et spørgsmål om, om man kan finde den nødvendige arbejdskraft her, og den findes også ude i landdistrikterne.

Kl. 10:17

Første næstformand (Leif Lahn Jensen):

Så er det hr. Pelle Dragsted.

Kl. 10:17

Pelle Dragsted (EL):

Tak for det, og tak for talen. Jeg kan da godt forstå, at regeringen er tilfreds med aftalepartierne, for det har jo nok været den billigste finanslov, en regering nogen sinde er sluppet med. Altså, forhandlingsreserven, som man inviterede andre partier til at være med til at disponere over, er jo mindre end nogen sinde, tror jeg. Så jeg kan godt forstå, at der er ros til de partier, som ville gå ind, om man så må sige, og lægge stemmer til regeringens finanslov og den disposition af langt de fleste midler, som regeringen har lavet, til gengæld for en meget, meget begrænset forhandlingsreserve. Jeg håber ikke, at det giver regeringen den idé, at det er sådan, man skal fortsætte, for det vil jo være en helt anden politisk tradition end den, vi kender i Danmark. Derfor er det også regeringen, der har ansvaret, hovedansvaret selvfølgelig. Derfor vil jeg gerne spørge, om ordføreren mener, at det er en ansvarlig måde at bruge pengene på, altså at bruge 1.000 mio. kr. på at sænke skatten for ejendomsinvestorer, så de fortsat kan unddrage sig skat i Danmark.

Kl. 10:19

Første næstformand (Leif Lahn Jensen):

Ordføreren.

Kl. 10:19

Henrik Frandsen (M):

Jeg er da rigtig glad for det og tager gerne imod roserne. Nu bruger hr. Pelle Dragsted udtrykket billigste finanslov; man kunne også oversætte det til en meget, meget ansvarlig finanslov i en tid med en meget høj inflation, som det er meget, meget vigtigt at vi får taget hånd om. Så de roser vil jeg meget gerne tage imod.

Så stiller hr. Pelle Dragsted så det samme spørgsmål for tredje gang om de 1.000 mio. kr., som vel er 1 mia. kr., tænker jeg, som skal gå til at forgylde ejendomsspekulanter osv. For mig er det en vigtig del i den her finanslov, og det er en del af finansloven, som har sit udgangspunkt i regeringsgrundlaget. Den vej rundt tænker jeg at vi i det samlede billede ender op med at have en ansvarlig finanslov, en finanslov, som har en negativ effekt på statsregnskabet.

Kl. 10:20

Første næstformand (Leif Lahn Jensen):

Spørgeren.

Kl. 10:20

Pelle Dragsted (EL):

Nu er det jo et nyt parti, jeg spørger om det samme, så det tænker jeg er okay. Jeg synes egentlig, det er fair nok, at man som parti skal stå til ansvar for, at man i en situation, hvor vi f.eks. har førtidspensionister, studerende, lavtlønnede og deltidsarbejdende, som faktisk har svært ved at få enderne til at mødes, vælger at bruge 1 mia. kr. på at lade et hul i skatteloven stå gabende åbent, sådan at Blackstone og andre boligspekulanter kan slippe for at bidrage til det samfund, som de ellers lukrerer på. Jeg synes egentlig, at det er fair nok, at man beder om at få forklaret den prioritering i en situation, hvor man prøver at føre en stram finanspolitik.

Kl. 10:20

Første næstformand (Leif Lahn Jensen):

Ordføreren.

Kl. 10:20

Henrik Frandsen (M):

Jamen jeg vil også minde om, at der jo i finansloven bl.a. er en inflationspakke, hvor man direkte går ind og adresserer grupper i samfundet, som er særlig udsatte på grund af inflation. Så vidt jeg husker, var det 2,1 mia. kr., man afsatte til det, bl.a. til nogle af de svageste i samfundet. Så det er ikke kun ejendomsspekulanter, der bliver forgyldt her.

Kl. 10:21

Første næstformand (Leif Lahn Jensen):

Så er det fru Samira Nawa. Værsgo.

Kl. 10:21

Samira Nawa (RV):

Tak. Tak for talen. Ordføreren fik til sidst sagt, at der kom lidt kulør på finansloven, og det var farverne rød, blå, gul og lilla, der blev remset op. Det er flotte farver, og de indgår vist også alle sammen i regnbuen. Men det grønne savner jeg, og det savnede jeg sådan set også, da regeringen fremlagde sit eget forslag til finanslov. Nu sidder Moderaterne jo netop med Klima-, Energi- og Forsyningsministeriet, og det er derfor, jeg retter spørgsmålet til Moderaterne. Vil man sikre fra Moderaternes side, at f.eks. Klimarådet – som jo var noget af det, som vi i Radikale Venstre bragte med ind, da vi kom til bordet – fortsat fra 2024 og frem kan regne med en bevilling svarende til det, man bliver givet her med den her finanslov? Det synes jeg at man skylder et svar på, så vi også får den grønne dimension med.

Kl. 10:22

Første næstformand (Leif Lahn Jensen):

Ordføreren.

Kl. 10:22

Henrik Frandsen (M):

Den grønne dagsorden er uhyre vigtig og helt afgørende, og den er med. Det er sagt før i dag, at den her finanslov lidt er en implementeringsfinanslov, hvor der er sat nogle mål, og hvor der også er sat rigtig mange handlinger i gang for at nå de mål. Og der tænker jeg, at det er derfor, at man ikke vælger at sætte yderligere penge af til det.

Så bliver der spurgt om Klimarådet, som jo i det oprindelige forslag var sat på i 2023, og som det jo så med gode kollegers hjælp lykkedes at få sat på i 2024. Og det, fru Samira Nawa spørger til, er, om jeg vil garantere, at det så også er sikkert fremadrettet. Det tænker jeg er noget, vi skal have en snak om, når det kommer til finanslovsforhandlingerne i forbindelse med finansloven for 2024, som jo går i gang lige om lidt.

Kl. 10:22

Første næstformand (Leif Lahn Jensen):

Spørgeren.

Kl. 10:22

Samira Nawa (RV):

Grunden til, at jeg spørger, er jo, at når det ikke ligger i regeringens eget finanslovsforslag, er det jo så, at vi andre partier skal kæmpe for det – og det gør jeg også gerne. Men lige præcis Klimarådet er en, hvad skal man sige, mindre ting, og i tider, hvor der faktisk – det tænker jeg også at ordføreren er opmærksom på – bliver sået tvivl om, hvorvidt ministerierne regner korrekt, og hvem der regner hvorledes og hvordan, er det vigtigt at have det her uafhængige Klimaråd. Der kunne jeg bare rigtig godt tænke mig, at man fra Moderaternes side netop som dem, der sidder på Klima-, Energi- og Forsyningsministeriet, giver lidt håndfastere garantier for, at man vil kæmpe den grønne sag.

Kl. 10:23

Første næstformand (Leif Lahn Jensen):

Ordføreren.

Kl. 10:23

Henrik Frandsen (M):

Som jeg sagde i mit svar, er bevillingerne til Klimarådet jo sikre i både 2023 og 2024 nu. Og jeg tænker jo klart, at det er noget, der vil dukke op, når vi skal til at diskutere finansloven for 2024, altså at man så vil sikre den ud i årene fremover også. Og det vil jeg da opfordre fru Samira Nawa til at tage med til forhandlingerne.

Kl. 10:24

Første næstformand (Leif Lahn Jensen):

Så er det hr. Peter Skaarup.

Kl. 10:24

Peter Skaarup (DD):

Tak til ordføreren for at fremlægge Moderaternes politik. Jeg synes ikke rigtig, når jeg sådan kigger hen over finansloven, at jeg kan se så mange aftryk fra Moderaterne, men det er da godt, hvis hr. Henrik Frandsen kan se det. En af de ting, som jeg også kunne forstå på ordvekslingen med hr. Dennis Flydtkjær at hr. Henrik Frandsen synes er vigtig, er f.eks. det her med, at man tager hensyn til de små områder i Danmark, altså provinsen, hvor der er nogle gedigne udfordringer, som der ikke rigtig bliver taget hånd om i den her finanslov.

Jeg kunne godt tænke mig at høre ordføreren, om ikke ordføreren mener, det er et problem, at man har meget store udfordringer med at skaffe læger og sygeplejersker i landdistrikterne, og om ikke vi bør sætte en plan i gang for at udflytte forskellige statslige arbejdspladser, sådan at vi kan få skabt en god udvikling rundtomkring i de områder af landet, som er mere tyndtbefolkede. Kan ordføreren i det hele taget ikke godt se, at her er der altså et behov for at skabe et Danmark i bedre balance?

Kl. 10:25

Første næstformand (Leif Lahn Jensen):

Ordføreren.

Kl. 10:25

Henrik Frandsen (M):

Jo, jeg har fuldstændig et blik for, at landområderne, landdistrikterne – det, som vi kalder Udkantsdanmark – har nogle helt klare udfordringer på rigtig mange områder. Jeg har jo selv været borgmester i Tønder Kommune og kender det indefra dér.

Nu bliver der spurgt til lægedækning og behovet for sygeplejersker osv., og der er jeg bare nødt til at sige, at der desværre ikke findes en snuptagsløsning, for så tror jeg allerede, man havde gennemført den. Men der findes det lange seje træk, og det er jo bl.a. at sikre, at der er læger nok til rådighed, men også at der er læger, der vil være alment praktiserende læger i f.eks. Skærbæk, Tønder, Lemvig, eller hvor det nu kan være. Og der har man jo lavet nogle forskellige tiltag – det sidste, der er lavet, er bl.a., at man har oprettet en lægeuddannelse i Esbjerg, efter at man har haft stor succes med at gøre det i Aalborg. Og det, at læger er uddannet i nærheden af, hvor vi mangler praktiserende læger, er faktisk med til at trække læger ud til praksisser dér.

Kl. 10:26

Første næstformand (Leif Lahn Jensen):

Spørgeren.

Kl. 10:26

Peter Skaarup (DD):

Det er jo fint, at ordføreren nævner noget, som jeg tror alle er enige om er gode idéer, og noget, der er sat i sving. Det, jeg lidt efterlyser i en finanslov som den her, er ambitioner. Nu er der jo kommet en helt ny regering, en reformregering, der skal lave en hel masse ting, som vi ikke har set tidligere, og det er jo ligesom noget nytænkning, altså noget, der rykker ved noget, noget, der rykker, i forhold til at man har læger ude lokalt, at der kommer nogle flere arbejdspladser ud, og der synes jeg simpelt hen, at den her finanslov mangler nogle ambitioner. F.eks. skærer man landsbypuljen ned; man halverer landsbypuljen sådan lige pludselig her i 2023. Hvorfor det?

Kl. 10:26

Første næstformand (Leif Lahn Jensen):

Ordføreren.

Kl. 10:26

Henrik Frandsen (M):

Hvis vi skal holde os til sundhedsområdet, som første del af spørgsmålet drejede sig om, vil jeg sige, at der jo er nedsat det, der hedder en Sundhedsstrukturkommission, og det er netop ud fra en bevidsthed om, at der ikke findes nogen snuptagsløsninger på hele vores sundhedsområde. Dækning i forhold til alment praktiserende læger er en udfordring. Vores sundhedsvæsen er under pres, og vi ved, at der skal ske nogle store strukturelle ændringer, for at vi også fremover har et sundhedsvæsen, der fungerer. Og der er jeg bare nødt til at sige, at vi allerede er 5 måneder henne i det her år, så det er nok ikke i år, vi kan nå det. Men det er da klart, at det er noget, vi skal have med til næste års finanslovsforhandlinger.

Kl. 10:27

Første næstformand (Leif Lahn Jensen):

Tak til ordføreren. Der er ikke yderligere korte bemærkninger. Den næste ordfører er fru Lisbeth Bech-Nielsen fra SF. Velkommen.

Kl. 10:27

(Ordfører)

Lisbeth Bech-Nielsen (SF):

Regeringens finanslovsforslag bar titlen »En ansvarlig vej frem«, da det blev fremsat i marts i år. Vi mener, at vi i dag kan tale om et mere ansvarligt finanslovsforslag end det forslag, som regeringen fremsatte. I det forslag var der nemlig ikke den nødvendige finansiering af Klimarådet næste år, og der var ikke rigtig afsat noget til at fremme trivslen hverken blandt børn, unge eller familier. Det er der nu, og det kommer jeg tilbage til.

Det her års finanslovsforslag er specielt. Det kommer til verden halvvejs igennem året, og der er historisk få penge at forhandle for. Finanslovsforslaget fødes også ind i en verden, der har oplevet den største inflation i over 40 år, og det er der god grund til at håndtere i en finanslov. Det er klogt at holde igen i tider, hvor inflationen er høj, men der er mange måder at bekæmpe inflation på. Det vigtige er, at vi ikke samlet set puster til aktiviteten i samfundet. Det havde været rimeligt, om Mærsk havde betalt en skat af deres overnormale profitter, der er hentet ind på grund af inflationen og eftervirkningerne af corona.

Men nej, Mærsk betaler ikke skat i procenter, men i promiller. Jeg gentager lige: Mærsk betaler ikke skat i procenter, men i promiller. Mellemhandlerne bliver heller ikke beskattet af deres gigantiske profitter, som har flænset forbrugernes husholdningsøkonomi. 300 mio. kr. i bonusser til enkeltpersoner har vi set, men regeringen vil ikke indtænke mellemhandlerne i særskatten. Andre lande gør det, og konkurrencekommissær og næstformand i Europa-Kommissionen, Margrethe Vestager, var for få dage siden ude at opfordre til, at man fik mellemhandlerne med, og at man lagde et loft over bonusser, for det handler om så voldsomme profitter, og de er ikke opnået ved dygtighed, men ved at pelse kunderne, der i forvejen har ondt i økonomien. Så man kunne have gjort mere, og man kunne have gjort noget andet end det, man har gjort, og det er netop pointen. Politik handler om vilje, om valg, om prioriteter; nødvendighedens politik findes ikke.

Vi havde også gerne set, at der var afsat et stort beløb til jordopkøb og skov, som ingen påvirkning har på inflationen, eller at vi levede op til vores internationale forpligtelser og gav klimabistand til verdens fattigste lande, hvilket heller ikke påvirker inflationen. Det var ikke muligt den her gang.

Når vi er med i årets finanslov og også er det med et smil på læben, er det, fordi vi har fået opfyldt mange af vores ønsker. Vi har sikret SF's mærkesag, ekstra barsel til tvillingefamilier. De familier optræder i dag desværre i mange negative statistikker, netop fordi der ikke er den nødvendige tid til hver enkelt barn. De familier får nu 26 ekstra ugers barsel til fordeling mellem forældrene. Det kommer til at gøre en verden til forskel, og i SF vil vi gerne rette en stor tak til de tvillingefamilier, der har båret borgerforslaget frem, brugt tid og kræfter på det, på trods af at de aldrig selv får noget ud af det. Fremtidige tvillingefamilier skylder jer en stor tak: Michella, Mark og Josephine og alle jer andre bag borgerforslaget og alle jeres dejlige unger.

Derudover har vi sammen med Radikale Venstre sikret Klimarådets finansiering næste år, og ligesom fru Samira Nawa også var inde på, havde vi jo gerne set, at det havde været en varig finansiering, og vi synes egentlig, at det lidt er noget pjat, at vi ikke kan sikre den varige finansiering, der ville give ro i sindet og også gøre, at man kunne planlægge lidt længere frem. Men det må vi så tage med til de finanslovsforhandlinger, der starter op igen lige om lidt. Vi mener ikke, at det er noget, som oppositionspartier bør bære ind til bordet ved hver eneste finanslovsforhandling. Det er en regering, der kalder sig selv ansvarlig, som har ansvaret for det.

Derudover har SF fået afsat 22 mio. kr. til at løfte arbejdet med at sikre flere demokratiske virksomheder. Vi har sikret penge til trivsel blandt unge med finansieringen af Studenterrådgivningen. Vi har fået afsat nogle penge til at opnå noget mere viden om PFAS. Det er et kæmpeproblem, som vi skal gøre meget mere ved, som også fru Mette Abildgaard var inde på i sin kommentarer. Vi har fået afsat penge til Checkpoint, som er en del af AIDS-Fondets vigtige arbejde. Vi har fået fremrykket dele af investeringerne i psykiatrien, og vi har finansieret Rådet for Grøn Omstilling.

Kl. 10:32

Alt i alt er vi glade. Vi ranker ryggen for vores deltagelse i det her års finanslov. De ting, der var vigtige for os, tvillingefamilier, Klimarådet, demokratiske virksomheder, Studenterrådgivningen og PFAS, har vi fået med, og vi synes, at vi i den meget stramme ramme, der var, har fået så meget ud af det, som vi overhovedet kunne.

Endnu en gang vil jeg sige til regeringen, at når vi nu stadig væk har inflation – ikke så høj, som vi tidligere set det, men stadig væk en del inflation – så er der altså forskellige måder at gå til det på. Der er forskellige, der kan bidrage for at trække aktivitet ud af samfundet. Det behøver ikke altid være dem, der har mindst, eller på den måde, at man ikke sikrer den nødvendige investering i velfærden for at lave inflationsbekæmpelse. Det er lige så politisk som alt andet, og jeg var også glad for, at hr. Torsten Schack Pedersen fra Venstre anerkendte, at det er politisk, hvordan man vil lave inflationsbekæmpende politik.

Med de ord vil jeg bare sige tak til regeringen, og også tak til de andre partier. Jeg synes, det var en positiv oplevelse at forhandle finanslov, og så håber vi, at der er noget mere at forhandle om næste år, eller at vi i hvert fald sikrer noget finansiering fra nogle af dem, som har pelset almindelige forbrugere og kan ride ud i solnedgangen med bonusser på trecifrede millionbeløb. Det ville kun være ret og rimeligt. Tak.

Kl. 10:34

Anden næstformand (Jeppe Søe):

Der er korte bemærkninger, bl.a. fra hr. Benny Engelbrecht, Socialdemokratiet.

Kl. 10:34

Benny Engelbrecht (S):

Tak for ordet, formand. Jeg vil godt tilslutte mig fru Lisbeth Bech-Nielsens ord om det konstruktive samarbejde. Det vil jeg også gerne have lov til at kvittere for. Det har alt andet lige jo selvfølgelig været et noget anderledes finanslovsforløb end det, vi plejer at have, men jo også et, som indeholdt nogle elementer, som var aftalt umiddelbart forinden og dermed jo så også blev implementeret i finansloven. I forhold til det vil jeg måske dels bare høre fru Lisbeth Bech-Nielsens betragtninger om den arbejdsmetode, altså at man nogle gange også kan lave aftaler, som så efterfølgende implementeres i finansloven, dels også give en anerkendelse af, at man fra oppositionens side kom med forslaget om at finansiere tvillingebarsel, bragte det ind til finanslovsbordet, for det er jo trods alt i finanslovsforhandlinger, man kan gennemføre nye udgiftsdrivende initiativer.

Kl. 10:35

Anden næstformand (Jeppe Søe):

Ordføreren.

Kl. 10:35

Lisbeth Bech-Nielsen (SF):

Det sidste er jeg ikke enig i. Der er jo mange tidspunkter på året, hvor man laver politiske aftaler og finder finansiering til det, man gerne vil. Så jeg er ikke enig i, at alt skal løftes ind på finanslovsbordet. Det tror jeg også ville gøre finansministerens arbejde endnu mere besværligt. Der er jo masser af aftaler i løbet af et år, som både er udgiftsdrivende, og hvor man også finder ny finansiering. Så det bestemmer man jo sådan set selv.

Fordi vi i SF syntes, det var så vigtigt med det borgerforslag, der lå til grund for det her arbejde med tvillingebarsel, og fordi der også var en samlet opposition – som jeg også vil sige stor tak til i dag, og det var også en fornøjelse at have det samarbejde – som bar det frem ved at lave et fælles beslutningsforslag, bar vi det ind, da det så ud til, af SF skulle lave finanslov. Men realpolitisk bruger vi jo også politisk kapital på så at bære det ind, i stedet for at det kan blive til virkelighed på en anden måde.

Kl. 10:36

Anden næstformand (Jeppe Søe):

Spørgeren.

Kl. 10:36

Benny Engelbrecht (S):

Jo, men finansieringen skal jo immer væk findes, og man må jo konstatere, at hvis man ønsker at finansiere elementer, må man også prioritere det i en samlet balance. Derfor vil jeg bare tilkendegive, at jeg synes, at det er godt, at man, om jeg så må sige, også lægger sine penge, sine jetoner der, hvor ens ord er – altså hvis man foreslår noget, som er udgiftsdrivende, bringer man det også efterfølgende med til finanslovsforhandlingerne, hvis man mener, det er vigtigt. Det vil jeg gerne have lov til at anerkende og udvise min største respekt for.

Kl. 10:36

Anden næstformand (Jeppe Søe):

Ordføreren.

Kl. 10:36

Lisbeth Bech-Nielsen (SF):

Nu var der jo en fælles opposition fra Nye Borgerlige til Enhedslisten, som lavede et beslutningsforslag med tre forskellige finansieringselementer. Sådan kan man jo også arbejde.

Så har jeg måske bare et PS: Jeg synes, vi skal passe på med at stille meget store, skrappe krav til borgerne, når de kommer med borgerforslag, om bare at afvise dem, hvis der ikke er finansiering, i stedet for at forholde os til det indholdsmæssige i det. Synes man, det er en god idé, kan man jo sætte sig sammen og prøve at finde finansiering. Jeg er bange for, at det andet kommer til at afholde eller afskrække borgerne fra at lave borgerforslag.

Kl. 10:37

Anden næstformand (Jeppe Søe):

Så er det hr. Torsten Schack Pedersen, Venstre.

Kl. 10:37

Torsten Schack Pedersen (V):

Tak for det, tak for talen, og tak for et konstruktivt forløb, hvor SF kom med sine ønsker og vi jo inden for en ganske korrekt beskrevet relativt snæver økonomisk ramme kunne få enderne til at nå sammen. Det var en fornøjelse.

Grunden til, jeg lige tager ordet, er ordvekslingen, jeg havde med ordførerens partikollega, om, hvorvidt der var tale om en reel skattelettelse i forhold til lagerbeskatning af erhvervsejendomme. Hr. Sigurd Agersnap har i hvert fald tidligere på Twitter været meget klar i mælet om, at det var en skattelettelse på 1 mia. kr. Det vil jeg bare gerne bede ordføreren om at bekræfte, altså at finansloven sikrer den skattelettelse.

Kl. 10:38

Anden næstformand (Jeppe Søe):

Ordføreren.

Kl. 10:38

Lisbeth Bech-Nielsen (SF):

Finanslovsforslaget bekræfter hvert fald det, som de tre regeringspartier, hvor hr. Torsten Schack Pedersen er medlem af et af dem, besluttede sig for i regeringsforhandlingerne, nemlig at det her ville man aflyse, på trods af at det var noget, som bl.a. Socialdemokratiet havde indsat som finansiering af Arnepensionen. Jeg er ærgerlig over, at det ikke kommer med. Jeg synes, det er et skattehul, vi kunne have lukket. Man kan have forskellige politiske holdninger til, hvor høj en erhvervsbeskatning skal være, men det her er et decideret skattehul, som vi kunne have lukket, og det er ærgerligt, at det ikke kom med. Men det var noget, som de tre regeringspartier blev enige om, da man indgik i regeringssamarbejdet. Og som bekendt har I flertallet, så det er der ikke så meget at gøre ved.

Kl. 10:39

Anden næstformand (Jeppe Søe):

Spørgeren.

Kl. 10:39

Torsten Schack Pedersen (V):

Tak for bekræftelsen. Det kan godt være, det her er lidt på kanten af finanslovsdebatten, men jeg bemærkede forleden, at hr. Jacob Mark på Facebook glæde sig meget over, at SF var lykkedes med at sikre trygheden for give ejere af landejendomme i landdistrikterne, som stod til at blive omkategoriseret. Jeg skal bare høre: Hvor mange konkrete forslag på forhandlingsbordet bidrog SF med ved de forhandlinger ovre i Skatteministeriet?

Kl. 10:39

Anden næstformand (Jeppe Søe):

Ordføreren.

Kl. 10:39

Lisbeth Bech-Nielsen (SF):

Det er lidt svært at spørge mig om det som finansordfører, der står heroppe og ikke var med til forhandlingerne i Skatteministeriet. Det håber jeg er okay at jeg ikke kan svare på her og nu.

Kl. 10:39

Anden næstformand (Jeppe Søe):

Så er det hr. Dennis Flydtkjær, Danmarksdemokraterne.

Kl. 10:39

Dennis Flydtkjær (DD):

Først vil jeg komme med ros herfra til SF for at få det med barsel til tvillingefamilier bragt ind på bordet – der var jo et fælles beslutningsforslag, som jeg helt anerkender at det var SF der tog initiativ til – men også bare ros for, at man så får prioriteret det ind og får det gennemført. Tak for det.

Det, jeg vil spørge om, er et andet punkt, hvor jeg tror, vi har en fællesnævner. Det er omkring erhvervsskolerne, hvor jeg også har bemærket, at SF ligesom Danmarksdemokraterne mener, at der er brug for en akutpakke for på den korte bane både at løfte standarden på de undervisningsmaterialer – det kan være drejebænke og alt muligt andet – man bruger i undervisningen, men måske også at få en opkvalificering af lærerne. Så jeg vil egentlig bare høre, om vi kunne danne fælles front, når det kommer til finanslovsforhandlingerne til efteråret, for at se, om man så kan komme igennem med det der.

Vi har jo stillet ændringsforslag til den her finanslov. Det tror jeg at SF godt ved, men jeg ved godt, at når man er med som aftaleparti, bliver det jo nok et nej fra SF. Men det er bare også en kvittering for, at jeg er glad for, at vi har en fælles dagsorden også på det punkt.

Kl. 10:40

Anden næstformand (Jeppe Søe):

Ordføreren.

Kl. 10:40

Lisbeth Bech-Nielsen (SF):

Det deler jeg virkelig, og jeg vil også sige en stor tak til Danmarksdemokraterne for også det samarbejde, vi havde omkring tvillingebarsel – altså, det har helt klart lagt et pres, at vi har lavet et beslutningsforslag sammen – ligesom jeg også gerne vil takke alle de andre partier, der var med i det; jeg synes, det var en meget positiv oplevelse.

I forhold til erhvervsskolerne vil jeg sige: Nu kan jeg ikke på forhånd sige, at SF vil indgå finanslov med regeringen igen. Det kommer helt an på rammerne, altså hvad der ligger på bordet, hvad vi kan få igennem.

Men erhvervsskolerne er vi meget, meget optaget af, også fordi vi jo kan se, hvordan de er blevet underfinansieret strukturelt igennem årene – år for år – så der nu mangler rigtig mange penge for bare at kunne have det status quo-niveau, man havde for nogle år siden. Så vi vil meget gerne samarbejde med Danmarksdemokraterne om at finde ud af, hvordan vi kan få fremmet det.

Kl. 10:41

Anden næstformand (Jeppe Søe):

Spørgeren.

Kl. 10:41

Dennis Flydtkjær (DD):

Tak for det svar. I forlængelse af det er der et andet ændringsforslag, som vi har til finansloven: at vi skal have oprettet sådan nogle fagrettede studieretninger på gymnasierne. For vi kan se, at der er rigtig mange, som søger ind på gymnasierne, som 5 år efter ikke er kommet videre med deres uddannelse, så vi håber jo lidt på, at man på den måde kan skabe noget interesse for også at komme ud og måske få en erhvervsuddannelse, efter man er færdig med sin gymnasieuddannelse.

Så jeg vil høre, hvad SF's holdning er til den del. Det er jo et forslag, som vi bl.a. har fået fra Dansk Industri, fra gymnasierne og de tekniske skoler, så der er også en bred flok af organisationer, som synes, det kunne være en god idé med fagrettede studieretninger på gymnasierne.

Kl. 10:42

Anden næstformand (Jeppe Søe):

Ordføreren.

Kl. 10:42

Lisbeth Bech-Nielsen (SF):

Jeg tror, jeg går for langt, hvis jeg begynder heroppefra, i dag at besvare den type spørgsmål; så tror jeg simpelt hen, jeg bevæger mig for langt over på min uddannelsesordførers område. Så jeg håber, det er okay, hvis ordføreren tager det med hende.

Kl. 10:42

Anden næstformand (Jeppe Søe):

Så er det hr. Pelle Dragsted, Enhedslisten.

Kl. 10:42

Pelle Dragsted (EL):

Tak for det. Ordføreren siger, at det ikke er sikkert, at SF vil deltage i andre fremtidige finanslove, og at det kommer an på rammerne. og det er også lidt det, jeg vil spørge ind til, og jeg var også inde på det over for Moderaternes ordfører tidligere. Altså, det er jo sådan lidt historisk, så lidt regeringen har overladt til forligspartierne i den her finanslov, eller hvor mange penge de med andre ord selv har disponeret over, før de inviterede forligspartierne inden for. Jeg tror ikke, jeg kan huske det fra nogen sinde før, og det ved ordføreren selvfølgelig også, for vi har forhandlet mange finanslove, og normalt er forhandlingsreserven måske ti gange større, end den var her, og det er jo dejligt for en regering, særlig en flertalsregering. For det betyder jo sådan set, at den kan gennemføre en masse store aftaler – det har vi f.eks. nu også set med tromlingen i forhold til store bededag hen over befolkningen – og man kan så lave en finanslov, hvor man laver en lille pulje, hvor partierne så kan komme og være med til at fordele lidt småpenge.

Hvordan ser ordføreren på den adfærd fra regeringens side?

Kl. 10:43

Anden næstformand (Jeppe Søe):

Ordføreren.

Kl. 10:43

Lisbeth Bech-Nielsen (SF):

Men som jeg var inde på i min tale, mener jeg jo, at man skal udfordre den fortælling, at man for at føre en inflationsbekæmpende politik så kun kan bruge meget få penge på f.eks. velfærdsområderne. Man kunne endda også, uden at det havde påvirket inflationen, have gjort en stor del for klimaet med jordopkøb og skov og andet. Så jeg er ikke enig i den fortælling, at det kun kunne have været den her helt, helt smalle ramme, netop fordi nogle af dem, der har tjent på inflationen, skulle have bidraget noget mere. Og vi vidste ikke indtil sidste øjeblik, om vi ville gå med i det, fordi vi blev nødt til at se det samlede resultat, der var på bordet. Og det er rigtigt, at pengene ikke er store, men i SF synes vi alligevel, vi har fået sat et rigtig godt aftryk, og at det nu er en ny velfærdsrettighed, som tvillingefamilier får, altså de her 26 uger, og jeg kan efter at have arbejdet med området et stykke tid se, hvor mange negative konsekvenser det ellers har haft for de her familier. Så det er bare for nævne én ting, som vi synes var en god grund til at gå med.

Kl. 10:44

Anden næstformand (Jeppe Søe):

Spørgeren.

Kl. 10:44

Pelle Dragsted (EL):

Jamen det synes jeg absolut er et rigtig vigtigt resultat, og vi kommer selvfølgelig også til at stemme for det ændringsforslag, men ikke for den samlede finanslov. Men det, jeg jo tænkte på, var, om ordføreren ikke er bekymret for, at regeringen nu ligesom kunne have fået det indtryk, at man ved kommende finanslov sådan set selv kan disponere over de fleste af pengene og så kun lade forligspartierne komme ind og være med til at forhandle en meget lille andel. For når partierne er villige til det i år, hvorfor skulle de så ikke være villige til det næste år?

Kl. 10:45

Anden næstformand (Jeppe Søe):

Ordføreren.

Kl. 10:45

Lisbeth Bech-Nielsen (SF):

Jeg kan kun tale for SF, men når vi var villige til det i år, var det jo, fordi vi fik noget igennem, og beløbet blev jo så også forhandlet noget større, skal man huske. Men hvis det havde været det samme beløb, der var sat af, men vi ikke havde fået noget af det igennem, som var vigtigt for os, så havde det jo kvalitativt været noget helt andet, og vi var højst sandsynligt ikke gået med, og det her har ikke skabt nogen form for præcedens. Det er ikke sådan, at nu har SF forhandlet én finanslov med den her regering, ergo gør vi det igen, og jeg synes heller ikke, at der er en god grund til at være lige så fedtet næste år. For alle tallene peger jo i en bedre retning.

Kl. 10:45

Anden næstformand (Jeppe Søe):

Så er det hr. Morten Messerschmidt, Dansk Folkeparti.

Kl. 10:45

Morten Messerschmidt (DF):

Først og fremmest vil jeg gerne kvittere for et fint forhandlingsforløb også med SF. Det er jo ikke hver dag, Dansk Folkeparti og Socialistisk Folkeparti sådan kan lave store aftaler sammen, men jeg synes, det er lykkedes fint her med en gensidig respekt. I virkeligheden kunne vi på et område måske også været gået videre end det, som det var muligt at gøre med regeringen, og her tænker jeg selvfølgelig på det at få kradset penge ind fra mellemhandlere i energisektoren, som jo altså i den grad har fået nogle bonusordninger, hvor man tænker, at det er sådan noget Joakim von And-agtigt, og der ville jeg bare høre, hvordan SF også ser på mulighederne fremadrettet.

For vi har jo nu både finanslovsaftalen, men også en tidligere aftale, hvor man i hvert fald åbner for løbende at skulle følge og vurdere muligheden for at få de her penge ind fra den overnormale profit fra mellemhandlere. Og så håber jeg, at vi stadig væk i Dansk Folkeparti og SF imellem står skulder ved skulder, og at vi kan presse regeringen til, at der skal ske noget.

Kl. 10:46

Anden næstformand (Jeppe Søe):

Ordføreren.

Kl. 10:46

Lisbeth Bech-Nielsen (SF):

Absolut, og vi har i hr. Sigurd Agersnap en skatteordfører, som i den grad forfølger det her, fordi uretfærdigheden er så stor, og fordi det er penge, der ikke engang bare sådan er blevet tjent ud i det blå, men de er tjent på ryggen af folk – mange af dem med lave indkomster – som har oplevet, at bunden er blevet slået ud af deres økonomi, og som nu er blevet flænset i forhold til deres energiregninger af de her mellemhandlere. Og jeg kan ikke se nogen grund til, at mellemhandlerne ikke skulle inkluderes i den her særbeskatning. Vi har en konkurrencekommissær, Margrethe Vestager, som opfordrer til det, som opfordrer til at sætte et loft over bonusserne.

Så jeg kan ikke se andet, end at regeringen har ligget under for den trussel om at flytte ud af landet, som mellemhandlerne er kommet med. Den er de jo helt ublu kommet med og har sagt, at de så flytter ud af landet, men man har jo i andre lande netop involveret mellemhandlerne i særbeskatningen, og der synes jeg jo ligesom hr. Morten Messerschmidt, at vi skal holde øje med, hvad der sker i de lande, hvor de har gjort det.

Kl. 10:47

Anden næstformand (Jeppe Søe):

Spørgeren.

Kl. 10:47

Morten Messerschmidt (DF):

Ja, og jeg har jo også bemærket, at det især er lande, der minder om Danmark inden for EU. Det er eksempelvis Holland, hvor man jo har valgt at gøre det. Der vil jeg også bare opfordre til, at vi, når nu støvet har lagt sig i forhold til det her – der er jo ingen tvivl om, at regeringen ligesom prøver på at lade tiden gå, og så forsvinder tingene nok – så i hvert fald i fællesskab minder både mellemhandlerne, forbrugerne og ikke mindst folk herinde på Christiansborg om, at den her sag altså ikke er lukket.

Kl. 10:48

Anden næstformand (Jeppe Søe):

Ordføreren.

Kl. 10:48

Lisbeth Bech-Nielsen (SF):

Absolut, og når vi nu får at vide, at det rent teknisk, rent praktisk, ikke kan lade sig gøre, så kan vi jo i hvert fald se, at det i andre lande godt kan. Og jeg synes også, regeringen burde lave en eller anden konstruktion, sådan at man, når det går op for regeringen, at man praktisk godt kan involvere mellemhandlere i det, så også kan særbeskatte med de profitter, de har tjent i 2022.

Kl. 10:48

Anden næstformand (Jeppe Søe):

Så er det fru Mette Thiesen, Dansk Folkeparti.

Kl. 10:48

Mette Thiesen (DF):

Tusind tak. Jeg vil egentlig bare rejse mig op for at sige tak for et fantastisk godt samarbejde i forhold til det med tvillingebarsel. Jeg har haft det meget tæt inde på livet, og derfor har det også været noget, der har været meget vigtigt for mig og for Dansk Folkeparti. Min søster blev mor til tvillinger her i sommer, og jeg har haft det meget tæt på, i forhold til hvor ekstremt svært det kan være at skulle være to steder på én gang.

Så bare tak for, at ordføreren og SF også stillede sig i spidsen for at samle oppositionen, og tak for det fantastiske samarbejde, der gjorde, at vi i Dansk Folkeparti også følte, at der var en af vores store mærkesager, der kom med i det her. Så bare tak for et godt samarbejde.

Kl. 10:49

Anden næstformand (Jeppe Søe):

Ordføreren.

Kl. 10:49

Lisbeth Bech-Nielsen (SF):

Tusind tak og i lige måde. Jeg synes, det virkelig har været en positiv oplevelse, at vi på tværs af partier, der er så forskellige, har samarbejdet så godt om en sag, og at vi også har fundet adskillige forslag til en finansiering. Det tror jeg måske får nogle til at spærre øjnene op, når vi er så forskellige partier, og Mette Thiesen har også en kæmpe andel i, at det blev til noget på grund af dit engagement i det. Så tusind tak også den anden vej.

Kl. 10:49

Anden næstformand (Jeppe Søe):

Dermed tak til ordføreren. Næste ordfører på talerstolen er hr. Dennis Flydtkjær fra Danmarksdemokraterne.

Kl. 10:50

(Ordfører)

Dennis Flydtkjær (DD):

Tak for ordet. Der har jo i den sidste uges tid været en del debat om, hvilket sprog man må tale her fra talerstolen, da et medlem kun ville tale grønlandsk. I Danmarksdemokraterne er vi jo tit blevet beskyldt for at være jydeparti. Der har sågar været nogle kommentatorer, der har sagt, at vi er et bondeoprør. Så derfor må det være oplagt, at jeg holder hele talen på vestjysk.

A tøws, det er en smule træls at skulle holde tale her, lige før vi skal have wor onden. Og a tænker, a tøws, det er tåwli, hvis a fortsætter sådan her. Og jeg skal selvfølgelig nok stoppe nu, for det ville også give nogle naturlige udfordringer i en finanslovsdebat, at jeg sagde det hele på vestjysk, først og fremmest fordi økonomien jo i stor grad er swåt; swåt betyder sort. Det vil jeg bare lige nævne for jer, og det skaber nok også lidt stor forvirring om, om det er med eller uden moms. Den frihed er der jo naturligvis ikke i Vestjylland, for der er der naturligvis moms på, hvis ingen spørger om det.

Danmarksdemokraterne er naturligvis ikke kun et jydeparti eller et bondeoprør, men vi går meget op i, at vi har et land, der hænger sammen, at der ikke kommer for stor forskel på livet og de vilkår, man lever under rundtomkring i landet, og at det ikke skal være postnummeret, der er afgørende for, hvilken service man får. Så en af vores hovedprioriteter er naturligvis, at Danmark skal hænge bedre sammen.

Siden førstebehandlingen af finansloven har vi præsenteret vores eget fuldt finansierede finanslovsforslag, som bl.a. sætter fokus på at skabe udvikling i vores landdistrikter. Vi har også tre andre hovedpunkter i vores forslag til en finanslov. Så ud over at vi sikrer udvikling i hele landet, vil vi også sikre bedre vilkår for vores små og mellemstore virksomheder i Produktionsdanmark. Vi vil løfte sundhedsvæsenet, og vi vil afsætte flere midler til varme hænder i ældreplejen. Og som det fjerde punkt har vi en mærkesag, nemlig at vi vil stramme udlændinge- og retspolitikken.

Som sagt vil vi kæmpe for at genskabe kontakten og sammenhængskraften i hele Danmark. Derfor har vi også en række initiativer med i vores forslag, der skal styrke livet i landdistrikterne. Det første, jeg vil nævne, er noget af det, vi også har nævnt i de korte bemærkninger, nemlig at at vi gerne vil udflytte 10.000 statslige arbejdspladser over de kommende år. Der er ikke bare et tænkt tal, for undersøgelser viser, at siden 2015 og frem til 2022 er der kommet 10.000 flere statslige arbejdspladser i hovedstaden. Det viser jo meget godt, at så snart vi politikere holder øje med noget andet og kigger den anden vej, går det i den forkerte retning med statslige arbejdspladser. Så jeg synes, at det er oplagt, at man får startet på at gå den anden vej, nemlig at vi får lagt en plan for, hvordan vi får flere statslige arbejdspladser bedre fordelt hen over landet.

Vi vil også holde fast i den aftale, der er lavet om udflytning af velfærdsuddannelser, men som jo desværre er blevet annulleret. Vi synes, det er vigtigt, at man kan tage uddannelser hen over hele landet, og der synes vi, at det vil være godt at starte med de her fire velfærdsuddannelser. Vi har også et ændringsforslag, der drejer sig om at forhøje bredbåndspuljen med 50 mio. kr., og der er igen ikke bare tale om at tænke på et tal. Vi har haft stillet spørgsmål tidligere, som viser, at der faktisk er en søgning på omkring på omkring 150 mio. kr. Så det er positivt, at regeringen har bredbåndspuljen med, men der er simpelt hen brug for, at den er større, fordi der er større søgning på puljen.

Vi har også flere penge med til landsbyfornyelse i vores finanslovsforslag. Der er jo sket det ærgerlige, at der godt nok er sat 100 mio. kr. af i finansloven, men da puljen sidste år var på 200 mio. kr., er det jo reelt en beskæring på 100 mio. kr., der er kommet igennem i den her finanslov, og det synes vi er ærgerligt.

Det andet punkt, jeg nævnte vi har fokus på, er bedre vilkår for Produktionsdanmark. Danmark har jo brug for et stærkt erhvervsliv i hele landet. Desværre falder antallet af små og mellemstore virksomheder i landkommunerne, mens det stiger i hovedstadskommunerne. Det sidste er sådan set ganske positivt, men der er nødt til at være gode vilkår for at drive virksomhed i hele landet. Vi har også det synspunkt, at vi er nødt til at have en forståelse for, at pengene skal tjenes, før de kan bruges. Derfor har vi bl.a. også foreslået, at vi vil hæve kørselsfradraget for at gøre det mere attraktivt at bo og drive virksomhed i vores landdistrikter. Vi har også et forslag, som har været behandlet her i sidste uge, om at ophæve indkomstgrænsen for su, så det bliver mere attraktivt for vores unge mennesker at tage et arbejde ud over deres studier.

I vores finanslovsudspil har vi også stort fokus på erhvervsskolerne, og vi har afsat penge til en akutpakke. Der er simpelt hen brug for, at vi får opkvalificeret vores medarbejdere på det her område, og at vi øger standarden på de undervisningsmaterialer, man bruger. For vi har simpelt hen en kæmpe udfordring med, at der er for få mennesker, der tager en erhvervsuddannelse i Danmark. Undersøgelser viser, at inden for de næste 10 år kommer vi til at mangle omkring 100.000 faglærte, som jo skal hjælpe med alt fra at installere fjernvarme, sikre den grønne omstilling, bygge huse og til alt mulig andet.

Det er også i forlængelse af det, at vi har foreslået, at der skal oprettes nye fagrettede studieretninger på vores gymnasier, for der er ganske enkelt for mange, der vælger gymnasierne i dag. Det viser sig også, at når man kigger på det, 5 år efter at de færdige med deres studentereksamen, er der rigtig mange af dem, som ikke er kommet videre med en uddannelse. Så derfor håber vi på, at man kan få øjnene op for de erhvervsrettede uddannelser, ved at der kommer nye studieretning på gymnasierne.

Kl. 10:55

Vi mener også, at det vigtigt, at vi har et stærkt og nært velfærdssamfund. Det er helt afgørende, for når vi som danskere betaler nogle af verdens højeste skatter, må vi også med rette kunne forvente, at vi har en velfærd i verdensklasse. Der er desværre steder i Danmark, hvor det halter gevaldigt. Nogle steder i Danmark, specielt uden for de store byer, er det f.eks. grundliggende svært at blive tilknyttet en praktiserende læge, og det duer simpelt hen ikke. Det skal jo være sådan, at alle har ret til at blive tilknyttet en praktiserende læge, og jeg ved ikke, om man kunne forestille sig noget mere utryghedsskabende, end at man ikke ved, hvilken læge man kommer hen til, når man skal have kigget på den ene eller den anden ting. Så derfor har vi også en række ændringsforslag til det i forhold til den her finanslov, som kommer til afstemning senere i dag.

Så er der ældreplejen, som naturligvis også er en mærkesag for Danmarksdemokraterne. Derfor har vi også i det her ændringsforslag til finansloven afsat 1 mia. kr., som kan gå til kommunerne, som så kan bruge dem til sosu-assistenter eller andet, de nu synes, for det er jo trods alt kommunerne, der sidder og prioriterer, hvordan pengene skal bruges. Vi har også fokus på ensomheden blandt ældre, for det er også en af de helt store udfordringer, man som ældre person slås med rundtomkring.

Så er der udlændinge- og retspolitikken, som selvfølgelig er en mærkesag for Danmarksdemokraterne. Det er helt afgørende, at vi fører en stram og konsekvent udlændingepolitik og retspolitik. Derfor har vi også sat penge af til, at vi skal have lavet et nyt udrejsecenter, så de kriminelle udviste udlændinge kan komme væk fra Kærshovedgård. Det er kort sagt ikke en holdbar løsning, at det er de samme mennesker i Bordingområdet, hvor Kærshovedgård ligger, der skal generes af, at der er kriminelle udviste udlændinge, der kan blive ved med at chikanere dem, der bor i det her område.

Det er sådan set udmærket, at de nu får et lille plaster på såret. Og vi ser det også som et plaster på såret, at de kan få en erstatning eller en godtgørelse for det. Men det helt afgørende er jo, at vi får lavet et nyt udrejsecenter, så vi finder en mere permanent løsning. Det er så også på udlændingeområdet, vi finder en del af finansieringen til vores finanslovsforslag, bl.a. ved at genindføre deltagerbetaling for danskundervisning. Vi vil skære i de ikkelovpligtige integrationsindsatser i kommunerne, vi vil også genindføre opholdskravet for dagpengene, og så vil vi annullere den aftale, der lige er lavet, og som medfører højere ydelser til arbejdsløse indvandrere.

Vi har en stor finansieringskilde i udviklingsbistanden, hvor vi vil skære 3,6 mia. kr. Det kan lyde som utrolig meget, men jeg vil bare nævne, at med den aftale, der er indgået af en bred række af partier her i Folketinget, stiger udviklingsbistanden med 2,4 mia. kr. Det sætter det jo lidt i perspektiv, når man bliver budt ind til en forhandlingsreserve på 200 mio. kr. og vi kunne få 50 millioner kroner som Danmarksdemokrater, hvis vi så samtidig sagde ja til, at udviklingsbistanden skulle stige med 2,4 mia. kr. Så bliver det jo lidt skørt, i hvert fald for Danmarksdemokraterne. Alt det, jeg har nævnt her, har vi stillet ændringsforslag om, og det kommer til afstemning senere i dag.

Afslutningsvis kan jeg sige, at vi i Danmarksdemokraterne kommer til at stemme for finansloven ved tredjebehandlingen i morgen. Det betyder ikke, at vi er enige i alle prioriteter, der ligger i den, men et land skal have en finanslov. Det er mest ansvarligt at stemme for, for der skal stadig væk udbetales løn, politiet skal have penge for at drive at drive deres del af butikken, og det skal forsvaret og andre også. Derfor vurderer vi, at det er det mest ansvarlige, at man som parti stemmer ja til den samlede finanslov, selv om man ikke er med i en aftale. Jeg vil også sige, at vi er glade for de aftaler, vi er en del af, og som er dele under finansloven, bl.a. inflationshjælpsaftalen. Vi er en del af aftalen omkring arbejdsmiljø, vi er en del af Ukrainefonden, og vi er også en del af aftalen om forskningsreserven. Så der, hvor der virkelig bliver flyttet nogle penge i finansloven, er vi med. Det er vi faktisk rigtig glade for. Tak for det samarbejde, der har været omkring de aftaler.

Der er som sagt kort tid til næste finanslov, som jo allerede forhandles her i efteråret. Jeg kan allerede nu sige, at der kommer vi igen med et nyt finanslovsudspil. Det synes vi også er det mest ansvarlige at gøre som parti i Folketinget. Så det vil vi bestræbe os på at gøre hvert år. Jeg vil også sige til regeringen, at vi vil gå konstruktivt ind i forhandlingerne med regeringen her til efteråret, for det, at vi ikke var med i aftalen den her gang, betyder ikke, at vi ikke vil prøve at byde ind næste gang. Så vi ser frem til de positive drøftelser med regeringen, der vil komme her til efteråret.

Om lidt kommer vi så til de korte bemærkninger, og der vil jeg selvfølgelig slå over i vestjysk igen. Jeg tænker, det kan være ret smart, at hvis der kommer nogle spørgsmål, jeg ikke kan svare på, kan jeg svare på en måde, så der ikke er nogen, der forstår det. Og skulle der være kritik af, at beløb ikke passer, er det selvfølgelig, fordi momsen ikke er indregnet. Så tak for æ ord.

Kl. 11:00

Anden næstformand (Jeppe Søe):

Selv tak. Dialekt har der vist aldrig været problemer med. Det er både Kristen Poulsgaard og Mogens Glistrup gode eksempler på. Men det er et andet sprog, der er til debat i øjeblikket.

Der er nogle korte bemærkninger. Først er det hr. Benny Engelbrecht, Socialdemokratiet.

Kl. 11:00

Benny Engelbrecht (S):

Jow jow, det var ik' så ringe  endda. Det må man sige. Tak for dagens klart mest underholdende ordførertale, i hvert fald indtil videre; der kan jo nå at ske meget endnu. Også tak for, at vi får mulighed for at trække lidt på smilebåndet.

Jeg vil så også gerne i fortsættelse af det sige tak for den konstruktive tilgang fra Danmarksdemokraternes side. Nu endte Danmarksdemokraterne så ikke med at være en del af finanslovsaftalen, men de har tydeligt været proaktive og deltaget aktivt i forhandlingerne og bejler hårdt til at overtage et andet borgerligt partis berømte slogan »Borgerlige stemmer, der arbejder«. Tillykke med det. Vi ser selvfølgelig frem til kommende finanslovsforhandlinger, også i den forbindelse.

Jeg ved, at Danmarksdemokraterne har været optaget af spørgsmålet om erhvervsuddannelser. I den forbindelse vil jeg blot høre, om man deler Socialdemokratiets synspunkt her i forhold til det forslag, som kom fra Liberal Alliance, om en lille skattelettelse til unge under 18 år, som også kommer unge, der er under faglært uddannelse, til gavn. Bakker man også op om det?

Kl. 11:01

Anden næstformand (Jeppe Søe):

Ordføreren.

Kl. 11:01

Dennis Flydtkjær (DD):

Først tak for de indledende bemærkninger. Vi er et parti, der er blevet stiftet i den ånd, at vi gerne vil ind og sætte fingeraftryk. Det synes vi også vi har vist i de forhandlinger, vi er blevet inviteret til indtil videre. Ud over den endelige finanslovsaftale og så den aftale om en ydelse til arbejdsløse indvandrere, som vi ikke er en del af, har vi jo ellers stort set været med i alt andet.

Om punktet, som Liberal Alliance har fået kæmpet ind, vil jeg sige, at vi synes, at det er et supergodt forslag, altså forslaget om, at bundfradraget skal stige for unge under 18. Det er kun sundt for unge mennesker, at de kan komme ud at arbejde – gå med reklamer, arbejde i butik eller gå med aviser, eller hvad det kan være – og det er kun godt, at man får lidt ekstra tilskyndelse til det. Så stor ros til Liberal Alliance for at have kæmpet det ind. Det kommer vi til at støtte, når der kommer en afstemning her senere i dag.

Kl. 11:02

Anden næstformand (Jeppe Søe):

Spørgeren.

Kl. 11:02

Benny Engelbrecht (S):

Som jeg husker det frit fra hukommelsen, er der lidt under 4.000 unge i gang med en faglært uddannelse, som det også kommer til gavn. Det er også derfor, at vi var meget lydhøre over for Liberal Alliances udmærkede forslag. I forhold til kommende finanslovsforhandlinger vil jeg sige, at vi jo må se, hvordan det kommer til at gå, og ikke mindst ser jeg selvfølgelig meget frem til at høre, om de forhandlinger også kommer til at foregå på vestjysk, altså plus eller minus moms. Det må vi jo tage til den tid.

Kl. 11:03

Anden næstformand (Jeppe Søe):

Ordføreren.

Kl. 11:03

Dennis Flydtkjær (DD):

Jeg kan love, at jeg ikke snakker vestjysk til forhandlingerne, men hvis vi kan tage momsen fra, tror jeg, at det vil gå lidt lettere. Så lad os prøve at se, om vi ikke kan finde det regnestykke frem.

Kl. 11:03

Anden næstformand (Jeppe Søe):

Så er det hr. Torsten Schack Pedersen, Venstre.

Kl. 11:03

Torsten Schack Pedersen (V):

Jeg tror, at der er visse steder i det nordjyske, hvor man mener, at moms lidt er noget københavneri, og at det ikke helt har slået an endnu. Men sådan er der jo heldigvis tendenser til et ønske om lavere skat. Jeg er nok mest tilhænger af det, når det er noget, vi vedtager herinde, og ikke noget, man skal selvbetjene sig til. Men jeg vil gerne kvittere for, at Danmarksdemokraterne faktisk har fremlagt et finanslovsforslag. Det synes jeg er positivt, for så lægger de politiske partier ligesom kortene på bordet, og så har vi noget reelt at forholde os til. Så det vil jeg sådan set gerne kvittere for.

Et af de elementer, der er i Danmarksdemokraternes finanslovsforslag, er en besparelse på 3,6 mia. kr. på udviklingsbistanden, og det synes jeg måske er et lidt stort beløb, når man ser, at vi bruger 1,2 mia. kr. på den civile indsats i Ukraine. Jeg tror, at der går 3,4 mia. kr. til flygtningemodtagelsesudgifter, særlig til ukrainske flygtninge. Mener Danmarksdemokraterne, at tiden er til at spare på ukrainske flygtninge?

Kl. 11:04

Anden næstformand (Jeppe Søe):

Ordføreren.

Kl. 11:04

Dennis Flydtkjær (DD):

Først tak for de rosende ord omkring finanslovsforslaget. Jeg synes jo kun, at det er ansvarligt, og alle partier burde jo gøre det. Jeg er med på, at det er et anderledes år i år, fordi det kommer midt i året. Men den normale situation må jo være, at vi alle sammen fremlægger vores prioriteter, og det vil vi som parti blive ved med at gøre hvert år.

Spørgsmål gik jo på ulandsbistanden, hvor det er rigtigt nok, at vi vil spare 3,6 mia. kr., som kan lyde som et meget højt tal. Men som jeg også nævnte i min ordførertale, fremgår det af regeringens udenrigspolitiske prioriteter, at stigningen fra 2022-2023 er på 2,4 mia. kr. Så hvis man nu startede med bare at fjerne stigningen, havde man alligevel fundet en stor del af pengene. Så var man nede på 1 mia. kr., som jo bliver fordelt til både FN og ngo'er og alt muligt andet. Det er klart, at det selvfølgelig kræver et mere grundlæggende arbejde, hvor man skal gå ind og finde ud af, hvad det så er for nogle ting, det skal være. Men jeg kan i hvert fald forsikre om, at det ikke er Ukraineindsatsen, der i øvrigt også er en del af Ukrainefonden, som en stor del af det bliver prioriteret til. Det er ikke der, vi vil finde pengene. Men en stor del af finansieringen kan jo findes ved at lade være med at lave stigningen på 2,4 mia. kr. fra 2022-2023.

Kl. 11:05

Anden næstformand (Jeppe Søe):

Spørgeren.

Kl. 11:05

Torsten Schack Pedersen (V):

Jeg konstaterer så, at den ambition, som FN har om, at verdens velstående lande skal bruge 0,7 pct. af bruttonationalindkomsten til at hjælpe, ikke er noget, som Danmarksdemokraterne vil stå ved, til trods for – og det prioriterer jeg jo fuldt ud – at partiet siger, at man anerkender internationale konventioner. Jeg ved godt, at her er der ikke tale om en konvention, men det er i hvert fald en målsætning. Til sidst vil jeg bare kvittere for, at man, selv om Danmarksdemokraterne ikke er med i aftalen, er så ansvarlig, at man ender med at stemme for finansloven ved tredjebehandlingen.

Kl. 11:06

Anden næstformand (Jeppe Søe):

Ordføreren.

Kl. 11:06

Dennis Flydtkjær (DD):

Det er jo korrekt, at der er en international målsætning om at bruge 0,7 pct. af bni, og hvis man gør det, som Danmarksdemokraterne foreslår, kommer vi under det. Så det er jo helt oplagt. Men der er faktisk meget få lande, der følger det med de 0,7 pct. Og jeg vil i øvrigt sige, at vi jo ligger helt i top i forvejen, og hvis vi skærer de her 3,6 mia. kr., som Danmarksdemokraterne foreslår, ligger vi stadig væk på en delt femte- eller sjetteplads internationalt. Så det er ikke sådan, at vi kommer til at lave en eller anden nedsabling, hvor man jo med rette måske kunne stå og sige, at vi var useriøse og sådan nogle ting. Vi vil fortsat ligge suverænt i verdenstoppen som et af de lande, der donerer mest.

Kl. 11:06

Anden næstformand (Jeppe Søe):

Så er det hr. Henrik Frandsen, Moderaterne.

Kl. 11:06

Henrik Frandsen (M):

Jeg vil gerne starte med at sige tak for en rigtig god ordførertale. Og så skal jeg nok lade være med at kommentere den vestjyske dialekt, eller hvorvidt momsen er fuldt implementeret i Vestjylland – det vil jeg holde mig ude af.

Jeg vil gerne anerkende den meget konstruktive tilgang, som Danmarksdemokraterne har haft hele vejen igennem finanslovsprocessen – man er kommet med sit eget forslag og har deltaget i forhandlingerne på en meget konstruktiv måde. Jeg havde personligt også gerne set, at I var endt med at have været med. Vi er jo et parti, der gerne vil have så mange med som muligt hen over midten. Derfor undrer det mig også lidt, når der nu i finanslovsaftalen er afsat en pulje på 75 mio. kr. til lokale projekter – og jeg ved jo, at lokalområder, udkantsområder ligger Danmarksdemokraterne rigtig meget på sinde – at man så alligevel ikke valgte at blive siddende til sidst og så være med til at udmønte de penge. Så havde man dog fået noget med derfra.

Kl. 11:07

Anden næstformand (Jeppe Søe):

Ordføreren.

Kl. 11:07

Dennis Flydtkjær (DD):

Først vil jeg sige tak for de indledende bemærkninger. Det er lidt en spøjs finanslov, for det er jo egentlig ikke på grund af indholdet i den, at vi ikke er med – det er mere på grund af det manglende indhold, at vi ikke er med i den. Altså, vi er jo selv kommet med et finanslovsforslag, som omprioriterer ca. 8 mia. kr., og jeg tror egentlig, at hvis vi var gået med på de 50 mio. kr., som vi fik tilbudt – og vi har faktisk ikke fået at vide, at vi kunne være med til at udmønte de 75 mio. kr. – havde debatten vendt sig, så folk ville stå og sige: Nå, var det så det, I kunne; altså, I er kommet med forslag for 8 mia. kr., og så kunne I forhandle jer frem til 50 mio. kr.? Så havde vi måske fået kritikken den anden vej rundt i stedet for.

Men jeg vil godt slå fast, at vi jo ikke kommer til sådan fremadrettet bare at sige, at vi er ude for at være ude. Vi vil faktisk satse på at være med, og det synes jeg også vi viser ved netop at komme med et finanslovsforslag – at vi faktisk viser, hvad vores prioriteter er. Og så kan man jo regne efter i Finansministeriet og se, hvad man kan bruge og ikke kan bruge og tage med til forhandlingsbordet. Så vores ambition er da, at vi vil være med fremadrettet. Så det er ikke sådan, at vi har lagt en linje i år om ikke at være med, og at vi så ikke vil være det fremadrettet – tværtimod er målet, at vi vil være med i så mange aftaler som muligt.

Kl. 11:08

Anden næstformand (Jeppe Søe):

Spørgeren.

Kl. 11:08

Henrik Frandsen (M):

Jamen det glæder mig rigtig meget, for lige om lidt skal vi jo til at gå i gang med finanslovsforhandlingerne til finanslov 2024, og der er det da glædeligt, at Danmarksdemokraterne vil bruge den samme positive tilgang og være med. Så er der selvfølgelig altid en risiko for, at I at the end of the day så ikke er med, og at I melder fra. Men min kommentar – for det er ikke et spørgsmål – er egentlig bare, at I skal være så velkomne til at deltage i forhandlingerne.

Kl. 11:09

Anden næstformand (Jeppe Søe):

Ordføreren.

Kl. 11:09

Dennis Flydtkjær (DD):

Tak for det. Det er jo altid en risiko, når man forhandler – altså, det er jo ikke sikkert, at man kan få enderne til at mødes. Men vi vil i hvert fald altid gå konstruktivt ind i de forhandlinger, der er, og prøve på at nå så langt med det som muligt. Så tak for kommentaren.

Kl. 11:09

Anden næstformand (Jeppe Søe):

Så er det hr. Pelle Dragsted, Enhedslisten.

Kl. 11:09

Pelle Dragsted (EL):

Tak for det. Jamen jeg synes, det er herligt med flere dialekter. Selv om det blev sagt med et glimt i øjet, er vi jo et land med mange dialekter, og jeg synes egentlig, at det ville være skønt, hvis vi hørte flere af dem fra Folketingets talerstol også. Om det så bliver nødvendigt med tolkning, må vi så se på, afhængig af hvor dygtige vi er til at forstå hinanden.

Men mit spørgsmål går egentlig på noget andet. Jeg er jo meget enig med Danmarksdemokraternes fokus på, at der skal være gode og ordentlige betingelser for leve uden for de store byer, altså i landdistrikter, og hvad vi ellers kalder det. Men jeg synes, at der er en mærkelig modsætning i Danmarksdemokraternes politik, som jeg gerne vil spørge lidt ind til. Når vi ser, hvilke arbejdspladser der i meget høj grad – specielt industriarbejdspladser – er f.eks. i Vestjylland, så er det jo arbejdspladser, som er et resultat af en politisk prioritering af den grønne omstilling. Det er i meget høj grad arbejdspladser, som følger af vindmølleproduktion, af biogas, af en masse andre initiativer, som jeg egentlig forstår at Danmarksdemokraterne er lidt skeptiske overfor. Og det er ikke et polemisk spørgsmål – det er faktisk af reel interesse – men kan ordføreren løfte sløret lidt for, hvordan det egentlig hænger sammen?

Kl. 11:10

Anden næstformand (Jeppe Søe):

Ordføreren.

Kl. 11:10

Dennis Flydtkjær (DD):

Tak for spørgsmålet. Jeg tror, at Enhedslisten har misforstået det, og der kan det være godt, man får debatten. Altså, jeg nævnte også meget specifikt, da jeg nævnte erhvervsskolerne, at det jo bl.a. er dem, der skal være med til at sikre den grønne omstilling. Så det er sådan set positivt ment, når vi generelt mener, at der er brug for flere faglærte. Men det er klart, at det er ikke kun til den grønne omstilling. Det er klart, at der skal faglærte til at trække elkabler eller lave fjernvarme eller installere jordvarme i et nyt hus, eller hvad det nu kan være, men det er jo også på mejerierne, det er smeden, der kommer ud til landbruget, og alle mulige andre steder, for det er jo generelt, vi har brug for faglært arbejdskraft.

Så vi har ikke et eller andet imod Vestas; tværtimod har min familie stort set arbejdet der alle sammen. Min bror har været i lære på Vestas; min far har arbejdet der, siden der var 80 medarbejdere. Så jeg har ikke noget mod Vestas, og jeg ved godt, hvor meget hvis det betyder i Ringkøbing-Skjern Kommune, hvor jeg jo selv er valgt til Folketinget. Så tro mig, vi har ikke noget imod, at der er grøn omstilling og arbejdspladser inden for det.

Kl. 11:11

Anden næstformand (Jeppe Søe):

Spørgeren.

Kl. 11:11

Pelle Dragsted (EL):

Men når man så f.eks. ser på Danmarksdemokraternes finanslovsudspil, er det jo ikke sådan, at man tænker: Det her er det grønneste udspil, man har set, det er her, der er massive investeringer i at få omstillet med de meget, meget positive konsekvenser, vi ved det vil have, ikke mindst for beskæftigelsen i Vestjylland, i Sydjylland, i Nordjylland, i Region Sjælland osv. Kunne man måske forvente en lidt større sådan entusiasme hos Danmarksdemokraterne i forhold til den grønne omstilling, fordi den netop også har et ekstremt vigtigt perspektiv i forhold til arbejdspladser uden for de store byer?

Kl. 11:12

Anden næstformand (Jeppe Søe):

Ordføreren.

Kl. 11:12

Dennis Flydtkjær (DD):

Nu er det jo det første finanslovsforslag fra Danmarksdemokraterne, og derfor har vi også valgt – for at sige det ærligt – at skære det lidt til og fokusere på vores fire mærkesager, som jo er fokus på vores landdistrikter, at der skal være gode vilkår for Produktionsdanmark, og at der på udlændingeområdet skal være en stram udlændingepolitik osv., så vi ikke bredte os alt for meget. Det er også i erkendelse af, at det er et lidt anderledes år, hvor vi er sådan halvvejs inde i året, før vi får vedtaget den her finanslov. Men jeg kan da ikke sige, at vi ikke fremadrettet kommer til at have mere fokus på det. Da vi f.eks. lavede aftalen omkring inflationspakken, havde vi meget fokus på, at det ikke bare skulle være støtte til købmænd, men at de også f.eks. kunne få støtte til investeringer i mere grønne køleskabe og andre ting. Så den havde også sigte på, at det skulle være mere permanente grønne løsninger.

Kl. 11:12

Anden næstformand (Jeppe Søe):

Tak. Hr. Thomas Skriver Jensen, Socialdemokratiet.

Kl. 11:12

Thomas Skriver Jensen (S):

Tak for det. Jeg vil egentlig gerne starte med at kvittere for noget. Jeg hæfter mig sådan set ved, at der efter sidste folketingsvalg nu er kommet endnu et parti, der sammen med Socialdemokratiet synes, at erhvervsuddannelserne er noget af det vigtigste i dansk uddannelsespolitik lige nu. Kæmpestor ros for at lægge det store fokus på dem, som jeg jo også kan høre på spørgsmålene fra Danmarksdemokraterne i dag at der er.

Jeg bliver nødt til at spørge lidt ind til ordet akut, for når jeg besøger erhvervsskoler og taler med elever og lærere ude på skolerne, er det ikke nødvendigvis det akutte problem, man ser som det største, men det er det strukturelle. Altså det er måden, man fordeler penge på; det er mængden af taxameterkroner, man får, når man efteruddanner sine lærere, sådan at de bliver dygtigere pædagogisk osv. Så kunne hr. Dennis Flydtkjær ikke sige bare en lille smule om, hvorfor det skal være ordet akut i stedet for ordet strukturelt, der fylder mest?

Kl. 11:13

Anden næstformand (Jeppe Søe):

Ordføreren.

Kl. 11:13

Dennis Flydtkjær (DD):

Først tak for spørgsmålet. Jeg er jo enig i, at der er behov for andet end bare det akutte. Men det her er jo et finanslovsforslag for 2023, hvor vi tænker, at det første skridt må være, at vi sætter hurtigt i gang. Og det er jo bl.a. ved at få opkvalificeret nogle lærere og få lavet nogle mere tidssvarende undervisningsmaterialer, man kan bruge – det kan være nye drejebænke eller alt mulig andet – så man også faktisk oplever, at det, man bliver undervist i, er det, man kommer ud og bruger. Men det er ikke for at sige, at der ikke er brug for det andet bagefter. Altså, der er jo også en kæmpe frafaldsprocent på erhvervsskolerne, som man er nødt til at få kigget på, så vi ikke får mange ind på uddannelserne, hvilket er svært nok, og det så måske er 25 pct., der falder fra. Det duer selvfølgelig ikke. Så vi er helt oplagt klar på, at man også skal kigge på det mere strukturelle. Men nu er det jo et finanslovsforslag for 2023, som i øvrigt kommer halvvejs inde i året, så derfor har vi valgt at have fokus på den korte bane i det her forslag, vi har lavet.

Kl. 11:14

Anden næstformand (Jeppe Søe):

Spørgeren.

Kl. 11:14

Thomas Skriver Jensen (S):

Tak for lige at nævne frafaldet. Det tror jeg er helt enormt vigtigt, specielt når vi taler økonomi på skolerne i dag. Jeg er af den opfattelse, at den økonomi, der er på skolerne, og de vilkår, vi stiller til rådighed, har noget med frafaldet at gøre, ikke nødvendigvis optaget. Men optaget på erhvervsskolerne kommer også til at fylde, for hvis vi skal i mål med et bedre velfærdssamfund og løse den grønne omstilling, er der behov for, at flere unge mennesker også vælger at tage en erhvervsuddannelse. For nylig kom Reformkommissionen så med nogle anbefalinger, bl.a. obligatorisk erhvervspraktik i folkeskolen. Og så vil jeg egentlig bare spørge meget konkret: Synes Danmarksdemokraterne, det er en god idé og en vej, vi skal gå nedad?

Kl. 11:14

Anden næstformand (Jeppe Søe):

Ordføreren.

Kl. 11:15

Dennis Flydtkjær (DD):

Jeg kan ikke huske, om det var spørgeren, der også spurgte om det ved førstebehandlingen, men vi har i hvert fald drøftet det før med Socialdemokratiet. Det er faktisk noget, vi er åbne over for, altså at man også i folkeskolen kigger på, om man skal lave nogle dage f.eks. i 9. klasse, hvor man kommer ud i erhvervspraktik, om ikke andet så i hvert fald for nogle, for der kan også være nogle elever, som ikke er så bogligt stærke, som kan få en succesoplevelse ved at komme ud og opleve, at man faktisk er rigtig god til at arbejde med sine hænder. På den måde kan man i en tidlig fase komme ud og opleve, at der faktisk er andet, end at man alle sammen skal på gymnasiet. Så det er vi sådan set åbne for at kigge på.

Kl. 11:15

Anden næstformand (Jeppe Søe):

Så er det fru Mette Thiesen, Dansk Folkeparti.

Kl. 11:15

Mette Thiesen (DF):

Tusind tak. Jeg blev også helt inspireret af debatten om erhvervsskolerne, og jeg kan berolige Socialdemokratiet med, at i Dansk Folkeparti har vi kæmpet meget benhårdt for netop at sikre, at flere går en erhvervsrettet vej. Jeg er selv skolelærer, og jeg har advokeret for det i efterhånden mange, mange år.

Kunne Danmarksdemokraterne se en model for sig som den, vi gerne vil have i Dansk Folkeparti, hvor der i langt højere grad kigges ind i den traditionelle mesterlære, altså hvor der allerede i grundskolens afgangsklasser simpelt hen laves en fordeling, så man er en vis procentdel af tiden ude i en erhvervsvirksomhed og en vis procentdel af tiden inde i folkeskolen? For det er i hvert fald den helt rigtige vej at gå. Ud over at man selvfølgelig skal investere i erhvervsskolerne, er det i hvert fald en af måderne, man kan gøre det på.

Som det sidste kunne jeg godt tænke mig at høre ordføreren, om Danmarksdemokraterne så også sammen med Dansk Folkeparti vil sætte adgangskravet til gymnasiet markant op? Så kan man netop se, at det ikke er alle, der skal i gymnasiet, for det skal de jo ikke; der er jo mange, der skal alt muligt andet.

Kl. 11:16

Anden næstformand (Jeppe Søe):

Ordføreren.

Kl. 11:16

Dennis Flydtkjær (DD):

Hvad angår det sidste omkring adgangskravet, må jeg lægge mig blankt ned og sige, at det ved jeg faktisk ikke. Vi har ikke nået at diskutere det; så har jeg i hvert fald ikke været en del af det. Det må jeg vende tilbage med på et andet tidspunkt.

Omkring det med mesterlæren synes jeg, det er en supergod idé. Jeg synes, det er oplagt, at folk, der af den ene eller den anden grund kan have svært ved at klare det boglige, får en anden indgangsvinkel til at kunne komme ud og få en god erhvervsuddannelse. For man kan altså være en lige så god industritekniker, smed eller elektriker uden nødvendigvis at have nogle andre udfordringer med f.eks. ordblindhed eller andre ting.

Så jeg synes, det er oplagt, at vi sørger for, at der er åbent for det. Vi kommer jo til at mangle 100.000 faglærte inden for de næste 10 år, så det er jo helt oplagt, at vi sørger for at få så mange med som muligt, og at det ikke er som i dag, hvor der er rigtig mange, der ender uden en uddannelse, altså uden nogen som helst uddannelse. Det skal vi selvfølgelig prøve at lave om på, så det er helt oplagt med en form for mesterlære.

Kl. 11:17

Anden næstformand (Jeppe Søe):

Spørgeren.

Kl. 11:17

Mette Thiesen (DF):

Tak for det. Jeg kan informere ordføreren, og så kan ordføreren jo tage det med tilbage til gruppen, om, at man ville kunne se et meget markant knæk i kurven af frafald, hvis man eksempelvis satte barren for at komme i gymnasiet på 7; så knækker kurven virkelig markant.

Jeg håber da også, at Danmarksdemokraterne ligesom os i Dansk Folkeparti gerne vil være med til at sende det kraftige signal til de unge mennesker om, at nej, det er ikke en menneskeret at komme i gymnasiet, og, at ja, de har nogle kompetencer, som vi alle sammen har brug for, også selv om de ikke går i gymnasiet.

Kl. 11:18

Anden næstformand (Jeppe Søe):

Ordføreren.

Kl. 11:18

Dennis Flydtkjær (DD):

Det sidste er jeg enig i, det er jo helt åbenlyst. Jeg tror også, at det i høj grad handler om et eller andet med kulturen, og hvad man tror. Jeg snakkede med min egen niece om det her i lørdags til en børnefødselsdag, og det var meget sådan pr. automatik, at man skulle i gymnasiet. Sådan behøver det jo ikke at være, så det handler meget om kulturen derude og også om, at forældre får taget en snak med deres børn.

Jeg tror, der er mange tiltag, vi skal gøre. Vi skal gøre det mere interessant ved at lave noget campusmiljø omkring erhvervsskolerne. Vi skal have opkvalificeret det undervisningsmateriale, som man har. Det kan være lærerne, der skal være bedre. Det kan være mesterlære, der skal til. Jeg tror, at vi er nødt til at kigge bredt på det her område for at få flere til at tage en erhvervsuddannelse.

Kl. 11:18

Anden næstformand (Jeppe Søe):

Dermed tak til ordføreren fra Danmarksdemokraterne. Den næste taler er hr. Ole Birk Olesen fra Liberal Alliance.

Kl. 11:18

(Ordfører)

Ole Birk Olesen (LA):

Tak for det. Der er gået inflation i kriserne i den politiske debat. Der er kriser alle vegne, hvis man skal tro politikere fra forskellige partier. Heller ikke regeringen holder sig tilbage fra at sige, at verden og Danmark er domineret af kriser.

Vi ser i Liberal Alliance lidt mere lyst på tilværelsen. Vi ser problemer, vi ser udfordringer, og vi ser muligheder for at gøre Danmark til et bedre sted. Og derfor er vi heller ikke nogle, der sådan er meget protesterende, når en regering fremsætter et finanslovsforslag, som ikke sådan udretter det store for at løse kriserne i samfundet, for kriserne synes vi alligevel på sådan en solskinsdag som i dag og også på andre mere gråvejrsagtige dage mere er overkommelige og udfordrende, end de er kriser.

Vi kan godt gå til finanslovsforhandling med en regering, som kommer med et finanslovsforslag, der er lidt mere af det samme, som vi kender i forvejen, hvis vi har en forhåbning om, at vi kan få lov til at sætte nogle positive aftryk på den finanslov.

Da regeringen præsenterede sit finanslovsforslag, var det netop sådan et finanslovsforslag. Det var en forlængelse af brædder – de økonomiske brædder blev forlænget ind i 2023, og der var ikke sådan de store nye tiltag. Så vi tænkte: Hvad kan vi gøre for at få noget ind, som er vigtigt? Og vi så muligheden i især to tiltag, som vi har haft på vores politiske program igennem flere år, som vi synes er vigtige, og som vi synes at man bør gennemføre.

Først og fremmest præsenterede vi allerede under førstebehandlingen af finanslovsforslaget den her idé om, at unge mennesker under 18 år burde have det samme bundfradrag, som vi voksne har. Det vil sige, at bundfradraget, som for unge i dag er på 38.400 kr. årligt, skal hæves til de 48.000 kr., som er bundfradraget for os voksne. Det ville motivere unge mennesker til at give den en ekstra skalle, også når de har tjent de første 38.400 kr., i stedet for at de siger til deres arbejdsgiver, hvad enten det måtte være på den lokale fabrik, hvor de fejer gulvet, eller i den lokale SuperBrugs: Nej, nu er jeg altså ved at have opbrugt mit frikort, så nu vil jeg ikke arbejde mere. Så skal de fortsætte med arbejde og også gerne for over de 38.400 kr. og helt op til 48.000 kr., som er det nye bundfradrag, vi nu har fastsat med den her finanslov og med Liberal Alliances bidrag til den finanslov.

Vi tror på, at det er godt for såvel arbejdsgivere som for samfundet og de unge selv, at unge mennesker yder en indsats for at tjene nogle penge. Det hænger sammen med, at vi kigger på den udbredte mistrivsel, som er hos de unge nu om dage, og konstaterer, at mange af de unge nok har et problem med at finde ud af, hvor de har deres plads i samfundet. Hvor kan jeg bidrage med noget?

Hvis man ikke er den, der får topkarakterer i skolen; hvis man ikke er den, der scorer alle målene på fodboldholdet; hvis man ikke gør sig rigtig godt på Instagram, så spørger man: Hvad kan jeg så bidrage med til det her samfund, som andre mennesker værdsætter? Og der ved vi, at for ethvert ungt menneske, som har lyst til at give den en skalle, findes der også et sted en tilsvarende arbejdsgiver, der har lyst til at ansætte den unge til at gøre den indsats, og som er taknemlig for, at der kommer et ungt menneske ud på arbejdet og hjælper med at klare dagens dont. Derfor vil vi gerne bidrage til, at de unge oplever den tilfredshed i livet, der er ved det, og at de på den måde også rustes og får noget arbejdskarakter, så de bedre kan begå sig i fremtiden, når de bliver voksne.

Kl. 11:23

Det andet element, som vi var glade for at kunne få med ind i finanslovsaftalen, er, at for den såkaldte aktiesparekonto, som man i dag kan sætte 106.600 kr. ind på, kan beløbet hæves, sådan at man fremover kan sætte 135.000 kr. ind på den. Aktiesparekontoen opleves som en meget ubureaukratisk og nemt forståelig måde at spare op i aktier på, og den introducerer mange mennesker, også unge mennesker, til det at investere i fremtidens virksomheder og arbejdspladser via aktiekøb og på den måde også forrente den opsparing, man måtte have. Jeg tror, at mange, der har en lille opsparing, har oplevet at sidde ude hos deres bankrådgiver, og så har bankrådgiveren sagt: Prøv at sætte de der 20.000 kr. eller 30.000 kr., du har, eller måske 150.000 kr. ind på en aktiesparekonto. Der beskattes gevinsten med 17 pct. om året, og det er en meget ubureaukratisk og let ordning, og den er nem at forstå. Beløbet er nu hævet til 135.000 kr. takket være, at Liberal Alliance er en del af den her finanslov.

Det tredje element, jeg vil fremhæve fra finanslovsaftalen, som kom ind der, er forslaget om, at forældre til tvillinger skal have lov til at holde noget mere barsel. Det var SF, der bragte det ind i finanslovsforhandlingerne, men vi blev også bedt om at bruge noget af vores forhandlingskapital til at gennemføre det, for ellers ville SF have fået alt for meget og vi andre ville have fået alt for lidt. Hvis vi nu bidrog lidt, var der mere rimelighed i det, og jeg sagde: Ja, det vil vi også gerne være med til at gennemføre. Vi har også været med til at stemme for forslaget i Folketingssalen, så det er også LA-politik.

Det er jo en lidt mærkelig ting i dag, at hvis du får et barn i 2023, så får du 1 års barsel. Hvis du så får et nyt barn i 2024, får du også 1 års barsel. Og hvis du får et tredje barn i 2025, så får du endnu 1 års barsel. Det er i alt 3 års barsel, men hvis du får to børn samtidig, så er der kun 1 års barsel til dig. Selv om vi ved, at det er en udfordring for familier med flere børn at få enderne til at mødes, så er der kun 1 års barsel, og hvis mor og far tager barslen samtidig for at få tingene til at gå lidt bedre op, så mister de barselslængde i den anden ende. Så nu giver vi forældrene ½ års længere barsel, og så kan de holde barsel samtidig, uden at det går ud over, at man har 1 års barsel med sine børn, inden de skal i vuggestuen. Så også det vil vi gerne fremhæve.

Så sammenlagt er det blevet en finanslov og en finanslovsaftale, som ikke løser de problemer, vi har, som ikke gør Danmark til et meget, meget bedre sted, men som dog tager fat om nogle mindre problemer, vi har, som kan løses, så der er nogle færre problemer. Det er derfor, vi er med i den her aftale, og det er derfor, at vi ender med til sidst at stemme for aftalen og for finansloven.

Kl. 11:26

Anden næstformand (Jeppe Søe):

Så er det hr. Benny Engelbrecht, Socialdemokratiet.

Kl. 11:26

Benny Engelbrecht (S):

Tak til hr. Ole Birk Olesen for en meget konstruktiv og ligefrem ordførertale. Og tak også for at være med i finanslovsaftalen; jeg synes, det har været meget konstruktivt. Jeg har et rent principielt spørgsmål. Der er jo nogle borgerlige partier, som har valgt ikke at være en del af finanslovsaftalen i modsætning til Liberal Alliance, bl.a. med henvisning til den inflationshjælpepakke, som er blevet givet, og som Liberal Alliance jo heller ikke er en del af, og som Liberal Alliance tog afstand fra ved at stemme imod aktstykket, som skulle implementere den. Derfor skal jeg bare høre sådan rent principielt, hvordan Liberal Alliance ser på det at være med i en finanslovsaftale, hvor der er delelementer, som man ikke ser sig selv i, og hvor man også har markeret det klart og tydeligt i sin stemmeafgivelse.

Kl. 11:27

Anden næstformand (Jeppe Søe):

Ordføreren.

Kl. 11:27

Ole Birk Olesen (LA):

Vi er altid med i aftaler, hvor vi synes at det positive fylder mere end det negative. Og vi synes, at den her inflationshjælpepakke er negativ, og at den også er noget pjat. Den er også udtryk for, at der er nogle partier, der skal leve op til nogle valgløfter, som de gav for at få flere stemmer. Men der er også positive ting i finanslovsaftalen, f.eks. at man ikke gennemfører lav beskatning af ejendomme. Og når vi afvejer plusser og minusser, synes vi bare, at plusserne fylder mere. Og sådan er vi altid, når vi går til aftaler; vi kan godt acceptere, at andre partier vil have noget igennem, som vi ikke synes er direkte positivt, eller som måske endda er negativt – det skal bare ikke fylde mere end det positive. Hvis det positive fylder mest, er vi med.

Kl. 11:28

Anden næstformand (Jeppe Søe):

Spørgeren.

Kl. 11:28

Benny Engelbrecht (S):

Tak for den meget klare tilkendegivelse. Jeg synes også, det er det, der giver mest logisk mening, altså at man forholder sig til de delelementer, som man måtte være uenig i, og tilkendegiver det klart og tydeligt, som Liberal Alliance også har gjort, og i øvrigt går konstruktivt med i det. Så det er en klar anerkendelse af det og det gode håndværk, som det så også er et udtryk for. Tak for det. Jeg ser frem til, at vi forhåbentlig kan være med til at lave flere gode aftaler sammen i fremtiden.

Kl. 11:28

Anden næstformand (Jeppe Søe):

Ordføreren.

Kl. 11:28

Ole Birk Olesen (LA):

Det håber jeg også. Selv tak.

Kl. 11:28

Anden næstformand (Jeppe Søe):

Så er det fru Lisbeth Bech-Nielsen, Socialistisk Folkeparti.

Kl. 11:28

Lisbeth Bech-Nielsen (SF):

Jeg vil bare sige tak til Liberal Alliance for at bruge noget forhandlingskapital også på den her tvillingebarsel. Jeg ved jo godt, at det også er sådan, det fungerer, når der er noget, der økonomisk og måske også politisk fylder rigtig meget i en forhandling. Så det er jeg rigtig glad for.

Jeg vil også bare sige, at jeg har haft et godt samarbejde både med hr. Ole Birk Olesen og fru Sólbjørg Jakobsen i den her proces. Så tusind tak for det. Jeg tror, det her kommer til betyde alverden for de tvillingefamilier, der er derude. Og som hr. Ole Birk Olesen også er inde på, er det jo mærkeligt, man kan få et barn hvert eneste år, uden at ens kvote nogen sinde bliver opbrugt. Men med to børn er summen og, hvad skal man sige, omfanget af det hårde arbejde, det kan være bare at være alene med ét barn, større, end hvis man fik dem en ad gangen. Der er altså bare nogle store konsekvenser ved det. Så tusind tak for, at vi fik håndteret det her i fællesskab.

Kl. 11:29

Anden næstformand (Jeppe Søe):

Ordføreren.

Kl. 11:29

Ole Birk Olesen (LA):

Selv tak for det fælles arbejde, som det var SF, der gjorde mest for – tak for det – men Liberal Alliance bidrog også.

Kl. 11:30

Anden næstformand (Jeppe Søe):

Hr. Torsten Schack Pedersen, Venstre.

Kl. 11:30

Torsten Schack Pedersen (V):

Tak for det. Jeg vil også kvittere for gode forhandlinger, en konstruktiv tilgang, og at Liberal Alliance viser sig som et borgerligt-liberalt parti med stemmer, der arbejder. Det, at Liberal Alliance er med i aftalen, tager jeg som et udtryk for, at Liberal Alliance mener, at den her finanslovsaftale er betydelig bedre end det, der har været de foregående 3 år, hvor det har været en rent socialdemokratisk regering. Det vil jeg såmænd bare bede om en bekræftelse af eller benægtelse af at Liberal Alliance mener, altså at den her finanslovsaftale har mere blåt i sig end dem, der har været de foregående 3 år.

Kl. 11:30

Anden næstformand (Jeppe Søe):

Ordføreren.

Kl. 11:30

Ole Birk Olesen (LA):

Det kan jeg bekræfte, og det er et resultat af, at Socialdemokratiet er begyndt at lave aftaler hen over midten, herunder være i regering med Venstre og Moderaterne, hvor man i forrige valgperiode lavede sine aftaler udelukkende med Enhedslisten og Alternativet og SF og ingen blå partier. Jeg forstår godt rationalet og er enig i rationalet bag, at Venstre er gået i regering for at hive Socialdemokratiet ud af Enhedslistens kløer. Når jeg og Liberal Alliance har været lidt kritiske over for det alligevel, så er det på grund af den pris, som Venstre har betalt undervejs. Vi synes, at Venstre nogle gange har været for billigt til salg, og at Venstre skulle have krævet noget mere som betingelse for at indgå i den regering. Det er ikke, fordi vi har noget imod det der med, at man siger: Lad os prøve at se, om vi kan hive Mette Frederiksen ud af Enhedslistens kløer. Det synes vi er fint. Men vi synes nok, man kunne have krævet noget mere.

Kl. 11:31

Anden næstformand (Jeppe Søe):

Spørgeren.

Kl. 11:31

Torsten Schack Pedersen (V):

Tak for det, og tak for anerkendelsen af, at det har en betydning, hvad man vælger. Så kan man jo altid diskutere, hvor langt man kunne trække det, men jeg tror også, at hr. Ole Birk Olesen er klar over, at man på et tidspunkt når en grænse, i forhold til hvor langt en aftale og et samarbejde kan gå, hvis man står for langt fra hinanden. Og det er sådan den balance, jeg mener vi godt kunne se os selv i fra Venstres side. Jeg skal bare høre, om den tilgang, vi har oplevet fra Liberal Alliance her, er samme tilgang, som Liberal Alliance kommer til fremtidige forhandlinger med, med ønske om at trække tingene i en mere borgerlig liberal retning.

Kl. 11:32

Anden næstformand (Jeppe Søe):

Ordføreren.

Kl. 11:32

Ole Birk Olesen (LA):

Ja, det er det, og det har det altid været. Det skal bare lige siges, at det jo ikke er sådan, at hvis regeringen næste gang fremlægger et finanslovsforslag, der rummer alle mulige tidsler, vil vi være med i en finanslovsaftale, fordi vi fjernede den ene tidsel og fik tilført en eller anden marguerit. Der skal være et forhold mellem det positive og det negative, som er korrekt, og hvor det positive fylder mest. Derfor er vi ikke borgerlige stemmer, der arbejder på den måde, at bare vi får sat et meget lille fingeraftryk på noget, der er ret dårligt, så er vi med. Det er vi ikke.

Kl. 11:33

Anden næstformand (Jeppe Søe):

Hr. Pelle Dragsted, Enhedslisten.

Kl. 11:33

Pelle Dragsted (EL):

Tak for det, og tak for en god ordførertale ikke mindst om vores unge mennesker. Jeg deler meget det, der blev sagt.

Jeg hæftede mig ved, at ordføreren snakkede om at være billigt til salg, at Venstre måske havde været for billigt til salg. Man kunne jo rette det samme spørgsmål til Liberal Alliance i forhold til den her finanslov, for der er jo tale om, og det har været omtalt, en forhandlingsreserve, som er historisk begrænset i forhold til, hvad regeringen selv har disponeret over. Altså, man har ligesom selv bestemt, hvad man ville bruge pengene på. Som flertalsregering siger man: I kan godt komme og forhandle om de her 200 mio. kr., som måske blev til lidt mere i løbet af perioden. Det kan man godt ligesom vælge at gå ind på, og så kan man få opfyldt nogle krav og den slags ting. Men det kan jo altså også godt skabe den forventning hos regeringen, at det kan man også godt gøre i fremtiden, altså hvis bare man lægger lidt lokkemad ud til Liberal Alliance, så er de parate til at springe til. Der er bare lidt langt fra »kig i mine stålblå øjne – hvis ikke vi får 5 pct. topskattelettelser«, og det er måske også lidt for langt i den ene retning, men man er måske lidt for fremkommelig nu.

Kl. 11:34

Anden næstformand (Jeppe Søe):

Ordføreren.

Kl. 11:34

Ole Birk Olesen (LA):

Jo, men hvis regeringen kommer med et forslag til en politisk aftale, som ikke sådan stikker ud på nogen måde, og hvor der ikke er noget, der er rigtig svært at sluge – og den politiske aftale kan også være en finanslovsaftale, og det kan være alle mulige politiske aftaler – så behøver vi heller ikke at blive betalt i milliarder af kroner for at acceptere at være en del af den aftale. Når det, man skal spise, det, man skal købe, egentlig er nemt at sluge eller er noget, man ikke har så meget imod at få, behøver man heller ikke have så stor betaling for det. Men hvis regeringen med næste finanslovsforslag kommer med alt muligt horribelt, vil vi da prøve at forhandle det ud, eller vi vil prøve at forhandle så meget ind, som er endnu mere positivt, og som opvejer alt det horrible, at vi godt kan være med alligevel. Det afhænger af det, man lægger frem.

Kl. 11:35

Anden næstformand (Jeppe Søe):

Spørgeren.

Kl. 11:35

Pelle Dragsted (EL):

Ja, det forstår jeg godt, og det siger måske også noget om karakteren af det her finanslovsforslag, for nu at være helt ærlig, at der ikke er nogen tidsler for Liberal Alliance. Det er vel også det, at det her finanslovsforslag er meget blåt, altså at man f.eks. bruger 1 mia. kr. på at lade et skattehul stå åbent for ejendomsinvestorer. Kan ordføreren bekræfte, at karakteren af det generelle finanslovsforslag nok trækker lidt mere over i Liberal Alliances retning? Det er også grunden til, at det er Liberal Alliance, der vælger at være med, og Enhedslisten, der står udenfor.

Kl. 11:35

Anden næstformand (Jeppe Søe):

Ordføreren.

Kl. 11:35

Ole Birk Olesen (LA):

Det er sådan lidt, hvad man lægger vægt på. Det er lidt besynderligt, at man ikke gennemfører den her lagerbeskatning af ejendomme. Enhedslisten kalder det et hul, men det er jo, som om at alle de penge, som ikke opkræves i skat i Danmark, udgør et potentielt hul for Enhedslisten. Omvendt er der jo også en forholdsvis stor forbrugsstigning i den offentlige sektor i det finanslovsforslag, som bliver vedtaget, og det er ikke noget, der er rigtig matcher Liberal Alliances politik, men nok mere er i retning af Enhedslistens politik. Så der er jo både op og ned her.

Kl. 11:36

Anden næstformand (Jeppe Søe):

Så er det hr. Thomas Skriver Jensen, Socialdemokratiet.

Kl. 11:36

Thomas Skriver Jensen (S):

Tak for det. Jeg er en lille smule uenig med min finansordfører i forhold til ideologien bag talen. Jeg mener, der er gået en glimrende socialdemokrat tabt i hr. Ole Birk Olesen, når jeg hører ham tale om ret og pligt og vigtigheden af, at unge mennesker tager et fritidsjob, fordi der er stor læring i det. Så det vil jeg egentlig bare gerne rose for. Det synes jeg er en fantastisk tilgang til vores unge mennesker.

Det, jeg gerne vil spørge om, er arbejdskraft, for det ved jeg interesserer Liberal Alliance lige så meget, som det interesserer mig, dog ud fra en lidt anden præmis. Det handler meget om udenlandsk arbejdskraft, kan jeg i hvert fald forstå af det, der skrives på de sociale medier. Sådan som reglerne er i dag, vil man som virksomhed i Danmark mere eller mindre kvit og frit kunne hente elektrikere, energispecialister, smede osv., der skal bruges til den grønne omstilling, til Danmark – det er ikke et problem. Men arbejdskraften kommer bare ikke. Derfor vil jeg spørge hr. Ole Birk Olesen, om vi ikke i stedet for skulle prøve at diskutere, hvordan vi får nogle flere unge mennesker i Danmark til at vælge en erhvervsuddannelse, sådan at vi kan få dem ud på arbejdsmarkedet og hjælpe virksomhederne med at komme helt i mål.

Kl. 11:37

Anden næstformand (Jeppe Søe):

Ordføreren.

Kl. 11:37

Ole Birk Olesen (LA):

Jeg tror, at der er flere unge mennesker i Danmark, der skal vælge en erhvervsuddannelse, både fordi der er brug for dem, men også, fordi det fokus, der i tidligere årtier har været på at tage en almindelig gymnasieuddannelse, en boglig uddannelse, har været for stort og har tilsyneladende lokket for mange unge mennesker til at gøre noget, de ikke var de bedste til, i stedet for at gøre noget, de kunne blive rigtig dygtige til. Det synes jeg vi tager lidt fat på med den her aftale og det forhold, at vi hæver bundfradraget for de unge, for det betyder jo, at unge lærlinge, som får løn, og som endnu ikke er fyldt 18 år, kan se, at de får 3.000 kr. mere om året at bruge af, end de ville have haft, hvis Liberal Alliance ikke havde fået sin politik igennem.

Så vi tager fat om det, og jeg synes, vi skal gøre flere ting på det område. Jeg tror i højere grad, at det handler om at hjælpe de unge mennesker til at forstå, at de skal koncentrere sig om det, de er gode til, i stedet for det, som samfundet og deres forældre siger de bør gøre, fordi sådan gør man bare.

Kl. 11:38

Anden næstformand (Jeppe Søe):

Spørgeren.

Kl. 11:38

Thomas Skriver Jensen (S):

Det er jeg sådan set glad for at høre – og godt, at vi har en fælles enighed der. Altså, jeg synes, der er behov for at starte en helt ny debat, og jeg håber, at Liberal Alliance vil være med til at starte den. Vi skal da i langt højere grad i dag til at tale, også med de unge mennesker, om, hvordan man får et godt ungdomsliv som ung dansker i år 2023. Altså, hvad betyder det f.eks., at man har lidt flere penge til sig selv, at man begynder at tjene penge i en ret ung alder og begynder at spare op til sin pension, at man kan købe et hus i en relativt ung alder? Det synes jeg er rigtig godt. Så jeg vil egentlig bare kvittere for at have den tilgang til vores unge mennesker – det synes jeg vi skal fortsætte med.

Kl. 11:39

Anden næstformand (Jeppe Søe):

Ordføreren.

Kl. 11:39

Ole Birk Olesen (LA):

Jamen jeg synes, det er glædeligt, at Socialdemokratiet også er kommet herhen, for når jeg diskuterede det her spørgsmål med Socialdemokraterne tilbage i 1990'erne og 00'erne, var der ingen tvivl om, at de sagde sådan nogle ting som, at ethvert ungt menneske burde stræbe efter at få en længere og mere boglig uddannelse end deres forældre, og at samfundet blev målt på, om der skete denne opstigning i forhold til uddannelser – det var det socialdemokratiske synspunkt dengang. Jeg sagde noget andet allerede dengang, og det glæder mig, at Socialdemokratiet også er dér i dag.

Kl. 11:39

Anden næstformand (Jeppe Søe):

Og dermed tak til ordføreren for Liberal Alliance. Næste ordfører på talerstolen er fru Mette Abildgaard fra Det Konservative Folkeparti.

Kl. 11:39

(Ordfører)

Mette Abildgaard (KF):

Jeg elsker kage – og hvem gør i grunden ikke det sådan en mandag lige omkring frokosttid? Men det kommer jeg tilbage til lidt senere.

Snart vedtager vi en ny finanslov – bedre sent end aldrig – for det er nemlig en historisk sen finanslov, som også hr. Benny Engelbrecht var inde på indledningsvis. Her refererede han også til min kollega hr. Rasmus Jarlov, vores finansordfører, som desværre ikke kan være i salen i dag på grund af forpligtelser som formand for Folketingets Forsvarsudvalg.

Vores melding på første møde i Finansministeriet var ærlig som konsekvens af det fremskredne tidspunkt. Forhandlingsreserven er meget lille, finansloven er allerede meget forsinket, og det er ikke nogen god kombination for Danmark. Hvis ikke I har ambitioner om at øge reserven markant, så lav hellere selv den finanslov hurtigst muligt, så alle kan få den afklaring, der er efterspørgsel på.

Der var andre partier, der valgte en anden tilgang, og det er helt fair. De fik ikke lov for alvor til sådan at blande, ælte og forme selve grundsubstansen i kagen, altså dejen, men de fik lov til at pynte til sidst. For ingredienserne i årets finanslov var på plads, måtte man forstå – ingredienser for i alt 1.200 mia. kr. Og ud af de 1.200 mia. kr. var der altså til sidst plads til at pynte for ca. 350 mio. kr.; det svarer sådan nogenlunde til den der knallert, man putter oven på kransekagen.

Hvis vi ser på forhandlingsreserverne fra 2015 og frem, har den laveste forhandlingsreserve ligget på 1,2 mia. kr. – det var på finansloven for 2022. Så på et år er reserven altså gået fra 1,2 mia. kr. til 350 mio. kr. Er det sådan fremgangsmåden i køkkenet fremadrettet? Er logikken, at for mange kokke fordærver maden, eller hvad skal vi tolke ud af den opskrift, der er lagt frem? Skal der kun være plads til at pynte til sidst?

Det blev uden os i den her omgang. Vi mener, at den kage, som vi tredjebehandler i dag, mangler smag og struktur, som man ville sige i »Den store bagedyst«. Der er for meget havtorn, altså ting, vi ikke bryder os om, i den her kage: Checks til ledige i kontanthjælpssystemet for 300 mio. kr. i en tid med historisk lav ledighed; en stor inflationspakke, hvor udvalgte vælgergrupper tilgodeses til trods for faldende inflation for nu sjette måned i træk; højere dagpenge.

Vi synes, at Danmark skubbes i den forkerte retning med den finanslov, der tredjebehandles nu. Lad os hellere bruge lidt mere tid på at bage kagen større. Lad mig bare give et par hurtige eksempler, hvordan man kunne gøre det.

Vi kunne gøre lettere for danske virksomheder at få international arbejdskraft til landet. Vores private og offentlige sektor har jo i den grad brug for ekstra dygtige medarbejdere. Det har vi Konservative sammen med en række andre partier præsenteret konkrete forslag til. Og så mener vi også, at man i stedet for Arnepension og Arne plus pension og efterløn burde satse på at bevare seniorpensionen. Det ville samlet set øge arbejdsudbuddet med mere, end hvad regeringen lægger op til, og det er vel at mærke, uden at man tager noget fra dem, der er fysisk nedslidte, sådan som regeringen gør, når man lægger op til at afskaffe seniorpensionen.

Vi ser også gerne, at regeringen får realiseret nogle af de skattelettelser, der står i regeringsgrundlaget, men som lige nu på mange måder er fugle på taget eller, ja, bagepulver, der bliver i bøtten. Derfor glæder vi os også til nye finanslovsforhandlinger i efteråret, når vi skal kigge på næste års finanslov. Vi vil gerne tage ansvar. Vi møder op konstruktivt. Det er generelt vores tilgang til politik.

Det er også derfor, vi allerede er med i flere store aftaler, som den her regering har været med til at indgå, bl.a. om Ukrainefonden, hvor vi sender dansk støtte til en værdi af næsten 7 mia. kr. til Ukraine. Vi er med i forsvarets aftale, som sikrer den nødvendige finansiering til kriminalforsorgen, så vi kan få flere fængselspladser og fængselsbetjente. Vi er med i den store arbejdsmiljøaftale til 1,3 mia. kr., som for nylig blev indgået. Det er ikke mere end et par dage siden, vi bakkede op om en ny musikhandlingsplan, hvor andre borgerlige partier valgte at stå udenfor, selv om vi bestemt heller ikke var enige i alt indhold i den plan. Vi søger lige nu ansvar i den kommende universitetsreform, hvor vi prøver at få regeringen væk fra at kaste universiteterne ud i et stort eksperiment ved at omlægge så mange kandidatuddannelser, og vi er kommet med et konkret udspil til, hvordan man i stedet kunne gøre det.

Det ligger i vores konservative dna at smøge ærmerne op, kræve indflydelse og arbejde for gode aftaler til Danmark. Hvert parti må stå i egen ret, og hvert parti må gøre op med sig selv, om de kan se sig selv i en finanslovsaftale eller ej. Og ja, den her gang blev det lige uden os. Men vi ser meget frem til forhandlingerne om næste års finanslov, hvor vi håber at blive involveret og også få indflydelse på en lidt større del af selve kagen.

Kl. 11:45

I gennem mine 34 år her på jorden har jeg fået en åbenbaring, som jeg gerne vil dele med jer i dag. Ofte er det sådan, at selv den mest kedelige, tørre, intetsigende gulerodskage alligevel har sådan en lækker smørcreme på toppen, der alligevel gør, at den er attraktiv. Sådan er det også med den her finanslov. Der er også noget på toppen, som er rigtig godt. Og derfor skal der lyde en ros til de partier, som har gjort et fint stykke sprøjtearbejde, om man vil, og pyntet på kagen. Ros til Dansk Folkeparti for bl.a. at få et videncenter til fastholdelse af seniorer på arbejdsmarkedet. Det er vigtigt, at vi bruger de ressourcer, vores ældre besidder, mere eftertænksomt og mere nyttigt, end vi gør i dag, hvor alt for mange seniorer har svært ved at få fodfæste på vores arbejdsmarked.

Tak til SF for at holde fast i at styrke de danske familier med en udvidet barselsret til tvillingeforældre; det er en vigtig sejr. Og vi Konservative vil også gerne takke retur for det gode samarbejde, der har været i perioden op til, men der er ikke i tvivl om, at SF bærer en stor del er æren for, at det endte, som det gjorde. Så tusind tak for det.

Respekt til Radikale Venstre for at have sikret tryghed frem i årene for Klimarådet. Jeg tror, det betyder meget, at man kan fortsætte det vigtige arbejde, man har gang i nu og her, når man har vished for, at økonomien er på plads, og at man ikke behøver at frygte for den. Vi Konservative har også gennem årene tit taget en kamp på vegne af Klimarådet.

Og så bestemt også en kæmpestor tak til LA for at have hævet loftet på aktiesparekontoen og forhøjet personfradraget for unge under 18 år. Det er rigtig fine resultater. Efter tilbageløb og adfærd svarer de to forslag til, at LA har forhandlet en skattelettelse på ca. 50 mio. kr. årligt hjem. Og så synes jeg også, at LA skal have lov til at tage anerkendelsen for, at det er et LA-resultat. Det er jo også lidt en reference tilbage til den drøftelse, der var, da hr. Ole Birk Olesen var på talerstolen.

Men så er vi også tilbage til prisen på grisen eller prisen på pynten, eller hvad man nu skal kalde det. Partierne fik 350 mio. kr. til blandet glasur eller smørcreme, alt efter hvad man er til. Kunne vi have været med? Ja, det kunne vi måske godt. Nu fik andre partier del i den lille forhandlingsreserve, og vi valgte at stå over. Var vi gået med, var pynten blevet smurt endnu mere tyndt ud over kagen, når endnu flere partier skulle have del i de 350 mio. kr. Måske går vi med næste gang, hvor andre står udenfor. Der er ikke nogen signallovgivning fra Det Konservative Folkeparti i, at vi ikke er med i den her driftsfinanslov, som flere også har kaldt den.

Så er vi nok nødt til at have en drøftelse internt i oppositionen om, hvad prisen er for os. Hvornår er vi for billigt til salg? Vi glæder os til finanslovsforhandlingerne igen i efteråret. Vi møder op med forklæde på med masser af forslag til lækre ingredienser og bagepulver, der kan bidrage til at bage kagen større. Og så håber vi ikke, at vi bliver mødt af en løftet kagerulle med besked om, at vi kun må dekorere kagen. Tak for ordet.

Kl. 11:48

Anden næstformand (Jeppe Søe):

Selv tak. Vi forsøger at nå debatten inden frokostpausen, hvis det er muligt. Det bliver snert på, så jeg holder tiden på jer alle. Først er det hr. Benny Engelbrecht fra Socialdemokratiet.

Kl. 11:48

Benny Engelbrecht (S):

Tak, formand. Tak for ordførertalen. Der har været talt meget om det gamle konservative begreb »borgerlige stemmer, der arbejder«  i dagens løb, primært i forbindelse med andre borgerlige partier end Konservative, som har været med og har bidraget konstruktivt i finanslovsforhandlingerne. Og i fru Mette Abildgaards ordførertale fremhæver hun en række elementer, som andre partier har fået igennem, og nogle af de her elementer er nogle, som jeg bl.a. har hørt fru Mette Abildgaards selv udtale sig meget kradsbørstigt om var meget vigtige at få løst. Det var f.eks. spørgsmålet om Klimarådet og den slags ting. Derfor kan det jo godt undre, at Konservative aldrig for alvor har meldt sig ind i finanslovsforhandlingerne, især fordi spørgsmålet om støtten til de mindre købmænd jo åbenbart fylder så meget, at et af de to ændringsforslag, som Konservative kommer med til finansloven, er at fjerne den støtte. Og jeg må indrømme, at det virker ganske uvirkeligt for mig, når det er det, som er det springende punkt for Konservative, alt taget i betragtning, at det ikke engang er med denne finanslov, at man sikrer en lovhjemmel til det.

Kl. 11:49

Anden næstformand (Jeppe Søe):

Ordføreren.

Kl. 11:49

Mette Abildgaard (KF):

Jamen Det Konservative Folkeparti søger indflydelse. Det er også derfor, at vi er med i den lange række aftaler, som jeg listede op. Det var også derfor, at vi var med til at give regeringen mandat til EU-budgettet på et tidspunkt, hvor andre borgerlige partier ikke ville være med til det. Det var også derfor, vi var med i et politiforlig på et tidspunkt, hvor andre borgerlige partier ikke ville være med til det. Så vi søger indflydelse. Og vi har stillet et par ændringsforslag, og andre partier har stillet andre ændringsforslag, som supplerer det, og tilsammen opsummerer det vores modstand mod det, der er galt med det her finanslovsforslag. Og ja, vi synes ikke, at den her støtteordning til købmænd er hensigtsmæssigt skruet sammen. Jeg synes, at det er dybt urimeligt, at f.eks. SPAR-købmanden i Arden, som ligger i en by med 2.505 indbyggere, potentielt ikke kan få 100.000 kr. i støtte, som andre købmænd i nabobyerne kan få, fordi der bor fem mennesker for meget i hans by. Det synes jeg ikke er hensigtsmæssig lovgivning.

Kl. 11:50

Anden næstformand (Jeppe Søe):

Spørgeren.

Kl. 11:50

Benny Engelbrecht (S):

Det er jo et nyt og spændende synspunkt fra Konservatives side, at man ikke støtter købmænd. Men det gør man jo så alligevel, for som hr. Ole Birk Olesen så rigtigt klargjorde, er Liberal Alliance med i aftalen, til trods for de ikke var med i aftalen omkring inflationshjælp, fordi Liberal Alliance stemte imod aktstykke 77, som er det, der implementerer støtten til inflationshjælp til købmænd. Hvorfor stemte Konservative for det aktstykke, når man nu er så meget imod det, at man stiller ændringsforslag til finansloven?

Kl. 11:51

Anden næstformand (Jeppe Søe):

Ordføreren.

Kl. 11:51

Mette Abildgaard (KF):

Vi vil meget gerne fra Konservatives side være med til at understøtte vores små lokalsamfund, også vores købmænd. Men der er andre måder at gøre det på end ved at udbetale checks, og det jo lidt den samme tankegang, der går igen i forhold til hele inflationspakken. Lad os da hellere se på, hvordan vi samlet set letter byrderne for dansk erhvervsliv, herunder også de små købmænd. Vi kunne gøre mere i forhold til energiafgifter og andet, frem for at det skal være tilfældige omstændigheder, som f.eks. om man har over eller under ti ansatte, der gør, om man kan få udbetalt hjælp fra det offentlige. Den måde, man har skruet de her kriterier sammen på, giver ikke nogen mening.

Kl. 11:51

Anden næstformand (Jeppe Søe):

Hr. Torsten Schack Pedersen, Venstre.

Kl. 11:51

Torsten Schack Pedersen (V):

Undskyld, men nu bliver jeg virkelig forvirret. Aktstykket, der bevilger den her økonomiske håndsrækning til de små købmænd, har Det Konservative Folkeparti støttet i Folketingets Finansudvalg. Da vi helt konkret skulle tage stilling til den konkrete model i Folketingets Finansudvalg, stemmer Det Konservative Folkeparti for. Hvorfor stiller Det Konservative Folkeparti så et ændringsforslag til finansloven i dag? Der er tale om et ud af to ændringsforslag, som grundlæggende handler om at stemme modsat af, hvad man gjorde i Folketingets Finansudvalg. Det giver jo ingen mening.

Kl. 11:52

Anden næstformand (Jeppe Søe):

Ordføreren.

Kl. 11:52

Mette Abildgaard (KF):

Jeg står her i dag i stedet for vores sædvanlige finansordfører, hr. Rasmus Jarlov, som ikke har mulighed for at være til stede. Hvad han har stemt i Finansudvalget til det givne aktstykke, har jeg ikke mulighed for her fra talerstolen at spørge ham om eller kontrollere. Men jeg kan sige, at Det Konservative Folkeparti ikke er en del af den aftale, som indfører den her ordning i forhold til købmændene, og det er vi ikke, fordi vi ikke synes, det er en rigtig måde, den her ordning er skruet sammen på. Vi vil hellere se på, hvordan man samlet set kan lempe nogle af de byrder og afgifter, vi lægger ned over eksempelvis de små købmænd, fremfor at man i to lokalsamfund, der ligger lige op og ned ad hinanden, kan opleve, at den ene købmand kan få op imod 100.000 kr. i støtte, mens købmanden i nabobyen ikke kan. Det skaber en konkurrenceforvridning, som vi ikke synes er hensigtsmæssig. Men jeg må indrømme, at jeg ikke kan svare direkte til det ene aktstykke i Finansudvalget al den grund, at jeg ikke har siddet der.

Kl. 11:53

Anden næstformand (Jeppe Søe):

Spørgeren.

Kl. 11:53

Torsten Schack Pedersen (V):

Det er bare absurd. At Det Konservative Folkeparti støtter aktstykket, der udmønter pengene til de små købmænd, og nu tager man så afstand fra det. Altså, der må være lidt mere sammenhæng i det, man siger, og det, man gør. I ordførertalen roser Konservative mange af de elementer, som andre partier fik forhandlet ind. Ærgrer det Det Konservative Folkeparti, at man ikke satte sig fast ved forhandlingsbordet, når forhandlingspuljen endte med næsten at blive fordoblet i forhold til det, der var på bordet, fordi der var andre partier, der krævede det?

Så skal jeg bare lige til allersidst spørge: Er to ændringsforslag virkelig udtryk for det, der skulle til, for at Konservative kunne støtte aftalen?

Kl. 11:53

Anden næstformand (Jeppe Søe):

Ordføreren.

Kl. 11:53

Mette Abildgaard (KF):

Jeg tror ikke, man kan finde nogen citater, hvor Det Konservative Folkeparti bakker op om den her ordning i forhold til købmændene, så derfor er der mig bekendt ikke udtalt anden konservativ holdning. Om der så er stemt forkert i Finansudvalget, skal jeg ikke kunne redegøre for her på talerstolen, men det kunne godt lyde, som om det var det, der var tilfældet. Det Konservative Folkeparti har stillet nogle ændringsforslag, andre partier har stillet andre, som vi kommer til at bakke op om, når der skal stemmes om finansloven, for selvfølgelig er der andet end de enkeltelementer, der gør, at Det Konservative Folkeparti ikke er med i den her aftale.

Kl. 11:54

Anden næstformand (Jeppe Søe):

Hr. Dennis Flydtkjær, Danmarksdemokraterne.

Kl. 11:54

Dennis Flydtkjær (DD):

Det er lidt i forlængelse af det, der allerede er blevet spurgt om, for for nu at bruge samme metafor som fru Mette Abildgaard, har vi jo en kage på 1.200 mia. kr., og det Konservative Folkeparti har stillet to ændringsforslag til finanslovsforslaget. Jeg undrer mig meget over, at det med en samlet kage på 1.200 mia. kr. er det lige præcis med købmændene i landdistrikterne, som man synes er det springende punkt. Det handler jo ikke bare om en check, der er jo også et tilskud, sådan at hvis man køber en køler, der er mere energibesparende, så er det ikke bare penge, man får, men så gør det også, at man kan spare nogle penge på den lange bane og måske være mere konkurrencedygtig. Det hører faktisk også til ovre i den grønne dagsorden, som jeg har indtryk af at Det Konservative Folkeparti synes er en god idé. Så hvorfor er det, man lige har fået fokus på, at det er det med købmændene ud af den samlede pulje på 1.200 mia. kr., man skal stille det ene ud af to ændringsforslag om?

Kl. 11:55

Anden næstformand (Jeppe Søe):

Ordføreren.

Kl. 11:55

Mette Abildgaard (KF):

Vi kunne have valgt at stille rigtig mange forskellige ændringsforslag, men selvfølgelig har der også været et samarbejde, og selvfølgelig har vi også skelet til, hvad andre partier stiller af ændringsforslag. For der er mange elementer i det her finanslovsforslag, som vi ikke synes er gode. Vi synes ikke, der er nogen grund til, at der, når vi for sjette måned i træk ser inflationen falde, eksempelvis skal udbetales sådan en engangsydelse på 1.000 kr. til enlige forsørgere på su. Det synes vi ikke giver mening i den situation, vi står i. Vi synes ikke, det giver mening, at der skal udbetales kontanthjælp til mennesker på kontanthjælp med børn i en situation, hvor der er historisk gode betingelser for at komme ud på arbejdsmarkedet.

Vi vil gerne være med til at understøtte købmændene, også de små købmænd i vores lokalsamfund, men jeg tror, at det for de fleste er åbenlyst, at det giver en grundlæggende urimelig forskelsbehandling, når det kan være et spørgsmål om to indbyggere i en by, der afgør, om man kan søge om op imod 100.000 kr. i statsstøtte i form af tilskud. Og så er der også noget lidt ulogisk i, at man på den måde lidt indirekte straffer den købmand, der allerede har foretaget de grønne investeringer og måske har fået solceller på taget.

Kl. 11:56

Anden næstformand (Jeppe Søe):

Spørgeren.

Kl. 11:56

Dennis Flydtkjær (DD):

Jeg er helt med på, at man godt kan være uenig i, at man giver tilskud til enlige forsørgere eller til arbejdsløse indvandrere, men det har man så ikke stillet ændringsforslag om. Det, der undrer mig, er, at det lige præcis er købmændene, man har peget ud, og at man har sagt, at det ud af et samlet budget på 1.200 mia. kr. lige præcis er dem, man er efter. Hvorfor har man så ikke stillet ændringsforslag om alle de andre ting? Jeg er med på, at der kan være mange ting, men det er jo i et ud af to ændringsforslag, at det lige præcis er de her købmænd, man har set sig sur på, og det undrer jeg mig over. For jeg har egentlig i mange år haft indtryk af, at Konservative støttede de mange små købmænd, men det gør man åbenbart ikke mere.

Kl. 11:56

Anden næstformand (Jeppe Søe):

Ordføreren.

Kl. 11:56

Mette Abildgaard (KF):

Det Konservative Folkeparti bakker i den grad op om de små købmænd, men det kan man også gøre på andre måder end ved at lave statslige puljer, som man allernådigst skal søge om at få andel i. Lad os da hellere se på, hvordan vi generelt kan lempe vilkårene for dem. En ting, man jo eksempelvis ikke gør i det her finanslovsforslag, er at forlænge i forhold til elafgiften, hvad vi gerne havde set. Jeg er med på, at det mere er private, det adresserer, men der er jo mange andre måder, hvorpå man kan være med til at øge råderummet, som den enkelte måtte have, frem for at man udbetaler checks fra det offentliges side.

Kl. 11:57

Anden næstformand (Jeppe Søe):

Hr. Thomas Skriver Jensen, Socialdemokratiet.

Kl. 11:57

Thomas Skriver Jensen (S):

Jeg vil bare spørge helt kort: Det skal være nemmere at hente udenlandsk arbejdskraft til Danmark. Hvor ser De Konservative, at der er en lukket dør i dag? Jeg har meget, meget svært ved at se, hvor det ikke skulle kunne lade sig gøre.

Kl. 11:57

Anden næstformand (Jeppe Søe):

Ordføreren.

Kl. 11:57

Mette Abildgaard (KF):

Det ser vi bl.a. der, hvor vi har en beløbsgrænse, som er så høj, at det for nogle ikke kan lade sig gøre at få den arbejdskraft til landet, man gerne vil. Det ser vi bl.a., ved at vi stiller krav om, at man skal have en dansk bankkonto, hvilket der ikke nødvendigvis behøver at være grund til. Så det handler et par af de forslag, vi er kommet med, om.

Kl. 11:57

Anden næstformand (Jeppe Søe):

Spørgeren.

Kl. 11:57

Thomas Skriver Jensen (S):

Jo, men det vil være meget, meget få faggrupper, som ikke vil leve op til beløbsgrænsen. På de områder hvor vi oplever meget stor mangel på arbejdsplads – elektrikere, energispecialister, smede, industriteknikere, tømrere, murere osv. – har alle jo en løn, der er højere end beløbsgrænsen i dag. Det kan sagtens lade sig gøre at hente den arbejdskraft. De andre faggrupper vil typisk være nogle, der er kortere uddannet, og derfor vil man kunne hente dem blandt de millioner af arbejdsløse, der er i EU. Jeg har meget, meget svært ved at se, hvordan det argument skulle kunne bære igennem.

Kl. 11:58

Anden næstformand (Jeppe Søe):

Ordføreren.

Kl. 11:58

Mette Abildgaard (KF):

Nu har ordførerens eget parti også selv været med til at indgå aftaler, som skulle gøre det mere attraktivt for udenlandsk arbejdskraft at komme til Danmark, bl.a. fordi vi jo ved, at de, der kommer til Danmark på beløbsordningen, er nettobidragsydere til det danske samfund. Og i en tid, hvor vi i den grad mangler dygtige medarbejdere både i den offentlige og private sektor, men også i forhold til at nå i mål med den grønne omstilling, som er så vigtig for os alle sammen, så giver det mening, at vi lemper der, hvor der kan lempes.

Kl. 11:58

Anden næstformand (Jeppe Søe):

Hr. Peter Kofod, Dansk Folkeparti.

Kl. 11:58

Peter Kofod (DF):

Tak for det, og tak for ordførertalen. Ansporet af det spørgsmål, der kom fra Socialdemokratiet før, fik jeg bare lyst til at spørge ordføreren, som jeg også ved er politisk ordfører for sit parti, om beløbsgrænsen. For det er jo sådan, at beløbsgrænsen her i starten af året er blevet sænket, og jeg vil bare høre: Hvad mener De Konservative at beløbsgrænsen skal være? For jeg kan lige så godt sige, at vi i Dansk Folkeparti synes, at regeringen gik alt for vidt med den sænkelse, man allerede har lavet. Så jeg er jo ked af at høre, hvis Det Konservative Folkeparti synes, at nu skal man bare give den én på goddagen igen.

Kl. 11:59

Anden næstformand (Jeppe Søe):

Ordføreren.

Kl. 11:59

Mette Abildgaard (KF):

Det Konservative Folkeparti har  fremlagt et forslag sammen med Radikale Venstre og Liberal Alliance, hvor vi foreslår at sænke beløbsgrænsen til 360.000 kr. årligt. Det Konservative Folkeparti var villig til at gå yderligere ned, og vi har selv tidligere foreslået 325.000 kr., så der ser vi nok ikke helt ens på det i spørgerens parti og mit eget.

Kl. 11:59

Anden næstformand (Jeppe Søe):

Tak til ordføreren. Politikeres tidsfornemmelse for taletid er ikke altid korrekt, men i forhold til frokost passer den lige præcis. Klokken er 12.00, og vi holder nu pause til kl. 13.00.

Mødet er udsat. (Kl. 11:59).

Kl. 13:00

Forhandling

Fjerde næstformand (Karina Adsbøl):

Mødet er genoptaget.

Den næste ordfører på talerstolen er hr. Pelle Dragsted fra Enhedslisten. Værsgo.

Kl. 13:00

(Ordfører)

Pelle Dragsted (EL):

Tak for det, formand. Den finanslov, som vi vedtager i dag, er ikke den finanslov, som flertallet i det her land har brug for. Det er en finanslov, der på de mest afgørende områder ikke løser opgaven og svigter de udfordringer, vi står over for. Og den står på den måde i skarp kontrast til meget, der er blevet sagt under valgkampen, som jo egentlig bare ligger et halvt års tid tilbage. Under valgkampen var alle enige om, at vi stod med den største udfordring for vores generation nogen sinde, og at det var klimaet. Det blev der talt om fra stort set alle partiers side, ikke mindst fra regeringspartiernes side. Og derfor kunne man måske også forvente, at der, når vi så vedtager en finanslov, ville være store, nye initiativer, der kunne få os i mål med klimamålene. Men det er der jo ikke i den her finanslov. Det går på mange måder den forkerte vej, når vi kigger på udledninger fra betydelige sektorer, og vi har jo fået den meget kedelige information fra Klimarådet, at vi er ved at misse 2025-målet, altså at vi ikke når det mål, som vi faktisk har aftalt herinde og vedtaget ved lov at vi skal nå, og som er helt nødvendigt, for at vi lever op til Parisaftalens mål.

Hvad er så regeringens svar på det? Er det at sætte nye, ambitiøse handlinger i gang? Nej, det er, at vores energiminister går ud og sår tvivl om 2025-målet – går ud og siger, at det måske heller ikke er det vigtigste; det vigtigste er 2030-målet. Og lur mig, om man ikke, når vi når frem mod 2030-målet, så siger: Ahr, mon ikke det vigtigste er 2040-målet. Og det går ikke, for det er det, vi udleder nu i de her år, der afgør, om vi får en overophedet klode. Den hockeystav, som man sagde man havde dræbt, skal være dræbt, og det betyder, at der skal leves op til 2025-målet. Og det gør man ikke noget for skal ske med den her finanslov.

En anden ting, der blev talt meget om under valgkampen, var vores velfærd, altså forholdene ude i vores daginstitutioner, på vores plejehjem, i vores sundhedsvæsen, som vi jo alle sammen godt kan se er uholdbare. Men alligevel er der jo slet ikke tilstrækkelige investeringer på den her finanslov. Kigger man på det, er man jo faktisk inde at have en negativ realvækst i det offentlige forbrug i år. Det er jo det modsatte af at investere i vores velfærd. Så kan man sige: Jamen ville vi ikke puste til inflationen, hvis vi investerede mere? Jo, hvis det var det eneste, vi gjorde. Men hvis vi samtidig trak aktivitet ud af økonomien andre steder, f.eks. ved at beskatte dem, der tjener på inflationen, jamen så havde vi kunnet investere massivt i vores velfærd og give en hjælpende hånd til dem derude, vores offentligt ansatte, der lige nu knokler under helt urimelige vilkår for at holde velfærden gående.

Et område, som jeg synes er særlig problematisk, når vi snakker vores velfærd og uddannelser, er jo spørgsmålet om erhvervsskolerne. Jeg tror ikke, der var et valgmøde under sidste folketingsvalg, hvor Socialdemokratiet ikke talte om erhvervsskolerne. Og nu vedtager vi altså en finanslov, samtidig med at der er 800 medarbejdere på landets erhvervsskoler, som kan se frem til en fyreseddel. Det er jo en kæmpe katastrofe. Og her kan man altså heller ikke forvente nogen hjælp fra den finanslov, som vedtages nu.

Trivselskrisen er en anden krise eller udfordring, som blev drøftet meget under valgkampen i stort set alle valgmøder. Der var ikke grænser for alt det, man ville gøre. Nu vedtager vi en finanslov, som ikke gør noget. Der bliver afsat nogle småpenge til noget med nogle studenterrådgivninger, men jeg tror, at vi alle sammen godt ved, at det er fuldstændig utilstrækkeligt.

Når vi kigger på inflationen, er det, man gør med den her finanslov, jo dybest set, at man lader store grupper i vores samfund sejle deres egen sø, førtidspensionister, studerende, fordi deres overførselsindkomster bliver reguleret med flere års forsinkelse – med 2 års forsinkelse, men først skal lønudviklingen jo også lige komme. Det betyder, at de her grupper har haft et reallønstab eller et realforbrugstab på 10 pct., og det er altså grupper, som i forvejen har svært ved at betale. Man er ikke rig, hvis man er førtidspensionist eller studerende i det her land. Man kan lige akkurat klare sig, og når man så pludselig mister 10 pct. af sin købekraft, kan man ikke klare sig længere. Er der så hjælp til dem? Nej, der er heller ingen hjælp. I stedet for lægger regeringen nu op til at gøre 14.000 arbejdsløse endnu mere fattige i de kommende måneder.

Kl. 13:05

Løsningen lå jo ellers lige for, for som jeg tror jeg har sagt et par gange før fra den her talerstol, så glemmer vi måske nogle gange i debatten, at den her inflation jo ikke kun har tabere. Sådan lyder det lidt i debatten nogle gange, men der er også de store vindere, dem, der har tjent boksen på at presse priserne op – fragtindustrien, fødevareindustrien og selvfølgelig særlig energiselskaberne. Og det, der er så forbandet, nej, det må man måske ikke sige, men det, der er så træls – der er noget med dialekterne der – er, at der jo i EU er vedtaget en mulighed for at beskatte de her superprofitter. Man var enige om, at pengene skulle op af lommen på de her inflationsbaroner og tilbage i lommen på borgerne – hvor vi plejer at sige at de ligger bedst. Men også her har man jo svigtet, fordi man netop lader de her elspekulanter, dem, der har tjent allermest, gå fri. Så de kan sådan set grine af os alle sammen hele vejen til banken og hjem igen, mens almindelige danskere presses. Altså, vi ser f.eks. en 30-procentsstigning i udsættelse af lejere lige nu.

Det er så skævt. Man skal huske, når vi snakker om inflation, at den rammer skævt, hvis ikke vi gør noget. Det ikke at gøre noget er også at vælge, hvem der skal bære byrderne. Og selvfølgelig har man gjort noget for nogle grupper, det anerkender jeg, men der er alt for store grupper, der er blevet overladt til sig selv, og der er alt for mange, der har fået lov til at grine af danskerne på vej ned i banken.

Er der ikke nogen positive elementer i finansloven? Jo, det er der. Jeg synes, det er rigtig godt, at vi med finansloven får sikret, at forældre til tvillinger kan få bedre barselsrettigheder, og det er rigtig godt. Jeg er også rigtig glad for, at der bliver sat penge af til at fremme demokratiske virksomheder i Danmark, som historisk har været en meget vigtig del af vores økonomi og også bør være det i fremtiden. Men hvis vi ser på det, taler vi jo om mindre beløb, særlig når vi sammenligner med, hvad den her finanslov bruger på at lade ejendomsinvestorer slippe for at betale skat i Danmark. Altså, hvordan kan man finde på at bruge 1 mia. kr., altså 1.000 mio. kr., på, at Blackstone og andre udenlandske kapitalfonde fortsat skal slippe for at betale skat af deres avancer i Danmark, ligesom de kan i dag? Herudover er der også med Liberal Alliances mellemkomst – og tillykke med det – sikret nye skattelettelser til dem, der investerer i aktier, dem, der altså har mere end 100.000 kr. til at investere i aktier. Det her vælger man at gøre, mens folk ikke bliver behandlet for kræft, sådan som de har ret til. Mens dem, der har mindst i vores samfund, slås for at få enderne til at mødes, mens klimaet skriger på handling, mens det sejler ude i vores velfærd, så vælger man gudhjælpemig at bruge 1.000 mio. kr. på at hjælpe udenlandske kapitalfonde, der ejer ejendomme i Danmark.

Som jeg sagde under førstebehandlingen af det her forslag, handler politik i høj grad om, hvis side man stiller sig på, når magt og muligheder og økonomi skal fordeles. Og med den her finanslov stiller man sig bare ikke på den brede befolknings side. Man stiller sig på ejendomsspekulanternes side i stedet for de lejere, der rammes af de høje priser. Man stiller sig på dem, der tjener på inflationens, side i stedet for de mange danskere, der rammes hårdt af den. Man stiller sig på dem, der har mest i vores samfunds, side og ikke dem, der knokler hver dag for lave lønninger, eller dem, der er ramt af sygdom eller arbejdsløshed.

Derfor er mit budskab – og det vil det nok være i de næste mange debatter – at det her land har brug for en ny regering, som stiller sig på almindelige menneskers side, og som ikke bare taler om de udfordringer og kriser, der er, men også har modet og viljen til at gøre noget ved dem, også når det, man skal gøre ved dem, går på tværs af de mest privilegerede og magtfuldes interesser. Tak for ordet.

Kl. 13:09

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til fru Samira Nawa fra Radikale Venstre. Værsgo.

Kl. 13:09

(Ordfører)

Samira Nawa (RV):

Mange tak. Det føles jo lidt mærkeligt at stå her, når der er så varmt og der er fuldt solskin udenfor. For tredjebehandlingen af finanslovsforslaget plejer jo gerne at ligge sidst på året, mens det er koldt og mørkt udenfor. Men ikke desto mindre vil jeg gerne sige tak til partierne bag finanslovsaftalen. Det har været et rigtig godt forhandlingsforløb, og vi er i Radikale Venstre rigtig glade for resultaterne af at være med i aftalen.

For at tage lidt af spændingen kan jeg godt allerede nu afsløre, at vi senere i dag har tænkt os at stemme for de ændringsforslag, som gennemfører aftalen, og selvfølgelig også at stemme for det samlede finanslovsforslag. Men jeg vil nu også gerne, ligesom mine kollegaer tidligere gjorde det på talerstolen her, give aftalen og finanslovsforslaget et par ord med på vejen. For forud for at vi begyndte at forhandle om den såkaldte reserve, faldt nogle store og vigtige aftaler på plads.

F.eks. har vi fået etableret en Ukrainefond, så vi fortsat har ressourcerne til at støtte ukrainernes kamp for frihed. Vi indgik ligeledes en inflationsaftale, som bl.a. tager hånd om de allermest udsatte børnefamilier, i hvert fald for en stund endnu. I Radikale Venstre kunne vi godt tænke os at forlænge den udbetaling, som bliver givet til de allermest udsatte børnefamilier. Endelig indgår også en akutpakke til sundhedsvæsenet, som jo bl.a. har fokus på hurtigere autorisation af udenlandsk arbejdskraft til vores hårdt pressede sundhedsvæsen. De aftaler er vi i Radikale Venstre rigtig glade for.

Ligeledes vil jeg også gerne fremhæve nogle af de store klumper i finanslovsforslaget. Den første er et løft af domstolene, som jo virkelig er ved at knække. For mens vi med en politiaftale havde fokus på at få nedbragt sagsbunkerne ved politiet og anklagemyndigheden, er alt presset rykket over på domstolene. Det er det jo også, i og med at vi fra Folketingets side mange gange har vedtaget strafskærpelse på strafskærpelse. Det har vi løbende set på med skepsis fra Radikale Venstres side, men vi kan jo ikke modsætte os, hvad et flertal måtte ønske sig. Det ansvarlige er dog – og det er en reminder til os alle sammen – at der, når man har forslag om strafskærpelser eller vedtager strafskærpelser, også følger finansiering med i alle led. Det gælder både politiet, anklagemyndigheden, kriminalforsorgen og domstolene.

Den anden store klump, som jeg gerne fremhæve fra finanslovsforslaget, er indsatsen for et forbedret arbejdsmiljø. For i 2019 blev der skrevet historie, da Danmark fik sin første bekendtgørelse om psykisk arbejdsmiljø. Men udfordringerne med det psykiske arbejdsmiljø og den arbejdsrelaterede stress er jo desværre ikke blevet mindre. Derfor er jeg glad for, at også det har en særlig plads – og en stor plads – i dette års finanslov.

Da vi i Radikale Venstre trådte ind i forhandlingerne, var det med en ambition om at gøre finanslovsaftalen så grøn som muligt. Hvis nu udgangspunktet i det mindste havde været et bare lidt lysegrønt finanslovsforslag, kunne vi være kommet meget længere. Men det skal stadig ikke forhindre mig i at glæde mig over de solide aftryk, som vi i Radikale Venstre fik sat på dette års finanslovsforslag. Finansieringen af Klimarådet, en videnstaskforce om PFAS, en indsats i forhold til havnatur og finansiering til Rådet for Grøn Omstilling er blandt nogle af de grønne initiativer, som vi har været med til at bære ind i forhandlingerne.

Radikale Venstre trådte ligeledes ind i forhandlingerne med et ønske om at forbedre trivslen hos forskellige hårdt pressede grupper i samfundet. Den foregående ordfører fra Enhedslisten var heroppe og nævne, at man godt kunne have ønsket sig endnu flere initiativer, og at det ikke er gjort med en indsats for f.eks. Studenterrådgivningen, og det medgiver jeg.

Men jeg er også glad for at have været med i den her aftale og trods alt have fået gennemført nogle initiativer, som sikrer bedre trivsel til nogle grupper i samfundet. Her er vi i Radikale Venstre stolte af at have været med til at sikre finansiering til Studenterrådgivningen og AIDS-Fondets Checkpoint, sikre en taskforce om højtbegavede børn, få fremrykket nogle midler til psykiatrien, sikre bedre barselsmuligheder for tvillingefamilier og ikke mindst også – det tror jeg ikke er blevet nævnt endnu fra talerstolen – sikre ligestilling i tilbuddene til voldsudsatte mænd og deres børn. For i alt for mange år har vi negligeret, at også mænd bliver udsat for partnervold, og selvfølgelig skal de have den samme adgang til f.eks. psykologhjælp som voldsudsatte kvinder.

Mens jeg så står her og lister alle de her gode initiativer op, bliver jeg faktisk rigtig glad over dette års finanslovsaftale. For nok er den ansvarlig og stram, men i Radikale Venstre er vi ganske godt tilfredse med den, og det er en finanslovsaftale, som set med mine briller er blevet bedre af, at Radikale Venstre har været med. Tak for ordet.

Kl. 13:14

Fjerde næstformand (Karina Adsbøl):

Tak til ordføreren. Der er nogle korte bemærkninger, og den første er til hr. Pelle Dragsted, Enhedslisten. Værsgo

Kl. 13:14

Pelle Dragsted (EL):

Tak for det, og tak for talen. Mener ordføreren, det er stramt og ansvarligt at bruge 1.000 mio. kr. på at sænke skatten for ejendomsinvestorer, så de fremover også kan unddrage sig skat i Danmark?

Altså, vi snakker udenlandske kapitalfonde som Blackstone, som ejer ejendom i Danmark, men som gennem forskellige skattefif ligesom unddrager sig at betale skat af den værdistigning, der tilfalder ejendomme, men som jo er en værdistigning, som er samfundsskabt; det er jo ikke en værdistigning, de har skabt – det er en værdistigning, som samfundet skaber.

Er det stramt og ansvarligt at øge aktiviteten ved at sprøjte penge ud til ejendomsinvestorer og kapitalfonde?

Kl. 13:15

Fjerde næstformand (Karina Adsbøl):

Ordføreren.

Kl. 13:15

Samira Nawa (RV):

Nu har jeg ikke gennemgået de enkelte elementer af finansloven og taget stilling til, om det øger eller hæmmer aktiviteten. Men jeg har nævnt, at den samlede finanslov er ansvarlig, og det mener jeg også den er. Og jeg tror ikke, det er nogen hemmelighed, at hr. Pelle Dragsteds parti og mit parti ser forskelligt på skattelettelser og også selskabsskattelettelser.

Kl. 13:15

Fjerde næstformand (Karina Adsbøl):

Spørgeren.

Kl. 13:15

Pelle Dragsted (EL):

Altså, når det gælder det med, om skattelettelser er inflationære, tror jeg ikke, der er noget med at se forskelligt på det. Det tror jeg er sådan et rimelig klart økonomisk faktum, altså at når man bruger den milliard på at sænke skatten, så regnes det som et aktivitetsøgende initiativ. Og det vil sige: De penge kunne man sådan set have brugt – måske ikke helt dem alle sammen, men alligevel – på andre aktiviteter. Det kunne have været noget mere hjælp til vores hospitaler, som er i knæ, eller til vores børnehaver eller plejehjem eller til klimaindsatsen.

Hvorfor vælger Radikale at prioritere på den her måde, når nu det skal være en stram finanslov? For det er vi jo sådan set enige i det skal.

Kl. 13:16

Fjerde næstformand (Karina Adsbøl):

Ordføreren.

Kl. 13:16

Samira Nawa (RV):

Jeg tror, det, jeg sagde, var, at den samlede finanslov er ansvarlig, og at jeg ikke gik ind og kommenterede på de enkelte elementer. For jeg er da med på, at når man giver en skattelettelse, er det jo aktivitetsdrivende.

Jeg tror sådan set godt, hr. Pelle Dragsted ved, at det ikke var Radikale Venstre, der bragte lige præcis det her element ind i finansloven, men netop de elementer, hvor vi har sikret en forbedring, bl.a. med inflationsaftalen, hvor der blev afsat nogle penge til de udsatte børnefamilier, som jo også er en del af den her finanslov.

Er det fuldstændig perfekt? Nej. Men er det bedre end ingenting? Ja, det er det.

Kl. 13:17

Fjerde næstformand (Karina Adsbøl):

Tak. Så er det hr. Benny Engelbrecht, Socialdemokratiet.

Kl. 13:17

Benny Engelbrecht (S):

Jeg vil også gerne have lov til at sige tak til fru Samira Nawa for en god ordførertale, som jo ret klart ridser op, hvad I partier, som er gået med i finanslovsaftalen, også har fået gennemført. I har gjort en forskel, og det vil jeg gerne sige tak for. Det er jo ikke sådan, at den her regering ikke også gerne vil lave brede aftaler. I forhold til det har jeg blot et spørgsmål om den proces, vi har haft. Der var netop relativt mange dele af hovedelementerne, kan man sige, i finanslovsaftalen, som i virkeligheden blev forhandlet lidt på forskud, og hvordan ser Radikale på den måde at arbejde på, hvor vi fik relativt god tid til at forhandle netop inflationshjælp, vi havde muligheden for at danne Ukrainefonden osv. og derefter implementere det i en efterfølgende finanslov?

Kl. 13:18

Fjerde næstformand (Karina Adsbøl):

Ordføreren.

Kl. 13:18

Samira Nawa (RV):

Tak også til spørgeren for det gode samarbejde. Jeg tror, at med den situation, som vi har været i med det her års finanslov, som jo er kommet sådan meget sent, er det godt, at vi har taget delaftalerne, om man så må sige, på forhånd. Og det er jo nogle rigtig vigtige aftaler. Ukrainefonden står vi fuldt på mål for i Radikale Venstre, det er en vigtig indsats, vi sætter penge af til i Ukraine. På samme måde er det i forhold til inflationshjælpen, som er midler, der bliver givet til nogle af de allermest udsatte grupper. Så i den her omgang har det været en fin måde at gøre det på, så vi ligesom alle har kunnet hjælpe hinanden med at få landet en finanslov, også selv om vi står i maj og ikke i december.

Kl. 13:19

Fjerde næstformand (Karina Adsbøl):

Så går vi videre til den næste spørger, som er hr. Dennis Flydtkjær, Danmarksdemokraterne. Værsgo.

Kl. 13:19

Dennis Flydtkjær (DD):

Tak for det, og tak for talen. Ordføreren siger, at det er godt med en god og stram finanslov, og at pengene er prioriteret rigtigt. Men en del af det, der også er konsekvensen af finansloven, er jo, at udviklingsbistanden bliver hævet med 2.400 mio. kr. Det sker i en tid, hvor der er akutafdelinger på hospitalerne, hvor folk holder i kø i ambulancerne ude foran, der er problemer på kræftafdelingerne, vi har brug for at opkvalificere vores erhvervsskoler osv. Så er det en god prioritering, at vi bruger 2.400 mio. kr. mere på udviklingsbistanden? Det synes vi ikke i Danmarksdemokraterne.

Kl. 13:19

Fjerde næstformand (Karina Adsbøl):

Ordføreren.

Kl. 13:19

Samira Nawa (RV):

Jeg er helt med på, at Danmarksdemokraterne ser anderledes på det. Jeg var lige inde at se på Danmarksdemokraternes finanslovsforslag, hvor man jo faktisk foreslår at finansiere en række andre tiltag med netop udviklingsbistanden. Det er bare ikke gennem de samme briller, vi i Radikale Venstre anskuer verden, for vi har også et ansvar for at hjælpe dem, der er allermest udsat rundtomkring i verden. Så for os er det ikke et enten-eller, eller at verdens fattigste skal finansiere de initiativer, vi gerne så blev til noget i en dansk kontekst. Vi skal kunne hjælpe både herhjemme, men så sandelig også ude i verden.

Kl. 13:20

Fjerde næstformand (Karina Adsbøl):

Spørgeren.

Kl. 13:20

Dennis Flydtkjær (DD):

Nu bliver udviklingsbistanden jo finansieret af danskerne og ikke omvendt. Så hvis vi vælger at bruge lidt mindre på det og lidt mere på problemer på den hjemlige bane, er det trods alt danskerne, der får nogle af deres egne penge. Så jeg forstår ikke helt, hvordan man kommer frem til den logik, at det er andre folk, der skal finansiere det, for det er jo danskerne. Men jeg forstår bare ikke helt, hvad behovet er for det. Hvorfor skal vi bruge 2.400 mio. kr. mere, end vi gjorde sidste år? Kunne de penge ikke være bedre brugt i Danmark i stedet for at bruge dem i hovedsagelig Afrika?

Kl. 13:20

Fjerde næstformand (Karina Adsbøl):

Ordføreren.

Kl. 13:20

Samira Nawa (RV):

Jeg kan nu udmærket se behovet for en udviklingsbistand, også en, der er større end den, vi har i dag. Man skal egentlig bare kigge sig rundtom i verden. Vi kan starte med Ukraine, men vi kan også gå længere væk. Der er et behov for, at vi har en solid dansk udviklingsbistand. I sidste ende kommer det jo også os selv til gavn at sikre fred og stabilitet rundtom i verden, så der ikke bliver dannet en masse flygtningestrømme, som jo så på et tidspunkt vandrer mod Europa, og hvor vi så skal tage hånd om det på det tidspunkt.

Kl. 13:21

Fjerde næstformand (Karina Adsbøl):

Tak. Så er der ikke flere korte bemærkninger. Tak til ordføreren. Vi går videre i ordførerrækken til hr. Peter Kofod, Dansk Folkeparti. Værsgo.

Kl. 13:21

(Ordfører)

Peter Kofod (DF):

Tak for det, formand. Som jeg nævnte i min ordførertale, da vi førstebehandlede finansloven for 2023, befinder vi os i en ny situation – en ukendt situation. Vi har en flertalsregering, der, som man næsten kan regne ud, kan vedtage den politik, den lyster, da den har flertal, og det er en situation, hvor vi allerede er godt i gang med finansåret, som vi vedtager en finanslov for. Da regeringen fremlagde sit forslag til finanslov, var der tale om en historisk lille forhandlingsreserve. Da vi førstebehandlede finansloven, var der i udgangspunktet ikke noget, der for os tydede på, at regeringen ville søge en bred aftale, eller at Dansk Folkeparti skulle være en del af den aftale. Det har overrasket mig, men begge dele viste sig forkerte. Regeringen søgte, og det synes vi er klogt, en bred aftale, og vi er en del af den aftale, som jo også rummer et af de andre borgerlige partier, nemlig Liberal Alliance. Derfor vil jeg gerne først og fremmest sige tak til finansministeren og de regeringspartier og de øvrige aftalepartier for det samarbejde, der i dag munder ud i den finanslov, som vi behandler og forventeligt senere i dag vedtager.

I finanslovsaftalen er der en stribe elementer, som jeg gerne vil nævne positivt. For det første var det afgørende for os, at vi får oprettet og budgetteret med et videncenter for fastholdelse af seniorer på arbejdsmarkedet. Der afsættes, synes vi, et pænt millionbeløb til netop dette center, som jeg også ved bl.a. Ældre Sagen har efterlyst og været glade for er kommet på. Så tak til Ældre Sagen for samarbejdet i den her sag. For os er det helt afgørende, at vi får skabt et mere attraktivt og fleksibelt arbejdsmarked for vores mange seniorer, der både har stor arbejdserfaring og enorm betydning for vores arbejdsmarked. Hvis flere vælger at blive længere, betyder det ikke alene enormt meget for rigdommen i vores samfund, men jo også for den enkeltes trivsel. For naturligvis betyder det noget at være en del af et arbejdende fællesskab. Vi har siden da fremlagt vores eget udspil om seniorer på arbejdsmarkedet. Hvis vi i Danmark, bliver lige så gode til at fastholde seniorer som i Norge, ville vi have haft i titusindvis af flere fuldtidsansatte på vores arbejdsmarked, og det ville jo i den grad batte noget. Så lad os få flere med.

Så er der afsat penge til Dyrenes Vagtcentral, og Dansk Folkepartis hjerte banker jo altså hårdt for dyrevelfærden. De løser en vigtig opgave hos Dyrenes Vagtcentral, vi er glade for at have fået det med.

Vi er glade for at have fået sat danske sømands- og udlandskirker på dagsordenen, for det er vigtigt for de mange danskere derude i verden, at man også har den mulighed, som sømandskirkerne kan give. Det er vi glade for.

Så sætter vi penge af til digitaliseret kosterregister, der skal gøre det sværere at omstille hælervarer. Det er et lille, men vigtigt skridt imod den omfattende indbrudskriminalitet i Danmark, der skal styrke både myndighederne, forsikringsselskaberne og borgernes muligheder for at kontrollere, om varer er stjålet.

Så vil jeg nævne kulegravningen af alkoholbehandling. Alkoholisme påvirker enormt mange mennesker i vores samfund, og derfor er det vigtigt, at vi får undersøgt, hvad vi kan gøre bedre i fremtiden.

Af initiativer, som jeg synes er positive, vil jeg sluttelig nævne den ekstra orlov til forældre med tvillinger. Jeg ved, at mange partier har ønsket og ønsker at stå fadder til netop det her initiativ, og vi synes, det er et enormt godt initiativ. Så tak til de partier, som i den grad har været med til at putte det på dagsordenen. Det er vi meget glade for.

Men det er jo altså en aftale, hvor mange partier har fået noget, og det anerkender jeg også fuldstændig. Det er det muliges kunst. Løser vi så med den her finanslov alle Danmarks problemer? Nej, overhovedet ikke. Kunne vi have mange flere ønsker og forslag til, hvordan sådan en finanslov kunne se ud? Ja, i den grad. Vores motivation for at være med er at tage ansvar for landet og være med til at fordele den trods alt lille pulje, som var til rådighed. Det skal ikke være nogen hemmelighed, at der må være mere i vente til den forhandling, der går i gang til efteråret, hvor timingen og økonomien bør betyde, at der er mere at forhandle om. Jeg vil allerede nu gør det klart for regeringen, at vi gerne vil indbydes til de forhandlinger, og at vi, hvis vi får indrømmelser, gerne vil være med. For uanset hvilke partier end regeringen består af, er hensynet til og samvittigheden over for fædrelandet vigtigere for Dansk Folkeparti end muligheden for drillerier eller ballade. Det siger sig selv, at næste gang skal der jo et andet beløb til og en anden pengekasse til, men det må vi løse den tid.

Inspireret af andre partier arbejder vi netop nu på højtryk for at kunne lancere en egentlig økonomisk plan, der skal skitsere vejen og prioriteterne, som vi vil gå til regeringen og forhandlinger med senere på året, og det vil selvfølgelig have en enorm betydning for, hvad vi vælger at prioritere. Tak for ordet, og tak for den indtil videre gode debat.

Kl. 13:27

Fjerde næstformand (Karina Adsbøl):

Tak til ordføreren. Der er en række korte bemærkninger, og den første er fra fru Samira Nawa, Radikale Venstre. Værsgo.

Kl. 13:27

Samira Nawa (RV):

Tak. Det er ikke så tit, at Radikale Venstre og Dansk Folkeparti finder fælles fodslag, men jeg er virkelig glad for Dansk Folkepartis interesse og ihærdighed i forhold til seniorer på arbejdsmarkedet. For vi skal have adresseret den aldersdiskrimination, som finder sted, og som mange lukker øjnene for. Og jeg synes, det er så godt, at Dansk Folkeparti har fået det her videnscenter med ind i finanslovsaftalen, så vi i hvert fald får taget det første skridt.

Er der andre initiativer på det her område, som ordføreren kan komme i tanke om, hvor vi måske også kunne mødes og lave et samarbejde? Jeg hører f.eks. ofte, at seniorer bliver mødt med argumentet om, at når man gerne vil tegne en privat lønsikring, er det ikke muligt, hvis man er 55+. I og med at vi gerne vil have dem til at arbejde længere, giver det ikke mening. Er det noget, vi f.eks. kunne samarbejde om?

Kl. 13:28

Fjerde næstformand (Karina Adsbøl):

Ordføreren.

Kl. 13:28

Peter Kofod (DF):

Tak for spørgsmålet. Det er jeg sikker på at vi sagtens vil kunne se på. For os har noget af det væsentlige ved det udspil, som vi har fremlagt, jo været, at vi fokuserede på nogle, kan man sige, gulerødder i stedet for pisk. For det har været indtrykket igennem mange år, at man har pisket folk på vores arbejdsmarked, men mange seniorer har i virkeligheden bare efterspurgt et mere rummeligt og fleksibelt arbejdsmarked. Altså, kan man eksempelvis få lov til at arbejde nogle færre timer om ugen? Kan man skabe en mere glidende overgang? Kan man skabe en gulerod, et incitament til at blive længere på arbejdsmarkedet? Der er det bare meget slående, at hvis man sammenligner med nogle af vores nabolande, er der jo et enormt potentiale i folk, der godt kan og er motiverede og gerne vil blive længere. Altså, vi taler mange, mange tusind fuldtidsstillinger om året. Så jeg mener, der er et enormt potentiale her, som vi skal have udforsket.

Kl. 13:29

Fjerde næstformand (Karina Adsbøl):

Spørgeren.

Kl. 13:29

Samira Nawa (RV):

Ja, jeg tænker, at ordføreren henviser til bl.a. Seniortænketankens tal, hvor man sammenligner med Sverige. Der ville de offentlige finanser i Danmark forbedres med 13,5 mia. kr., hvis niveauet af beskæftigelse blandt seniorer var det samme som i Sverige. Nu snakker ordføreren om gulerod, og det er jo meget godt. Men kunne man ikke også se for sig, at vi f.eks. bevarer seniorpensionen, som den er, og så kigger på Arnepension og efterløn, som jo er nogle af de ordninger for mennesker, der godt kan – dem, som ordføreren også peger på netop skal have en gulerod?

Kl. 13:29

Fjerde næstformand (Karina Adsbøl):

Ordføreren.

Kl. 13:29

Peter Kofod (DF):

Altså, jeg har ikke nogen lyst til, at vi forringer ordninger for mennesker, som er bekymrede for, om de kan blive på vores arbejdsmarked, eller som ikke kan holde til at være på arbejdsmarkedet. Så der tror jeg ikke nødvendigvis, at vi kan gå den samme vej. Der vil Radikale Venstre måske noget andet, end vi vil i Dansk Folkeparti. Der ser jeg hellere, at vi skal bruge nogle positive incitamenter. Ordføreren nævner jo Sverige. Nogle af de ting, vi har kigget på, er norske eksempler. Nu skal man jo passe på, at man ikke bliver faktatjekket og har sagt noget, der er helt galt. Men frit fra hukommelsen – for jeg har ikke lige mine noter med – mener jeg, at hvis vi gør det samme på seniorområdet, som man gør i Norge, vil det være i omegnen af 60.000 fuldtidsstillinger mere, altså årsværk på vores arbejdsmarked, som det vil skabe i Danmark. Det vil jo også være en del, kan man sige.

Kl. 13:30

Fjerde næstformand (Karina Adsbøl):

Så er det hr. Dennis Flydtkjær, Danmarksdemokraterne. Værsgo.

Kl. 13:30

Dennis Flydtkjær (DD):

I forlængelse af det, den forrige spørger sagde, vil jeg bare sige, at jeg også har bemærket, at det jo ikke er så tit, at man ser en aftale, hvor Radikale Venstre og Dansk Folkeparti er i samme aftalekreds. I det her tilfælde kom der det frugtbare resultat ud af det, at man fik en ulandsbistand, der kom over 20 mia. kr., altså en stigning på 2.400 mio. kr. Og så vil jeg bare sige tillykke til Dansk Folkeparti med, at man har kæmpet sig til at få det med i aftalen. Men det, jeg egentlig vil spørge ind til, er, at jeg har kunnet læse i medierne, hvilket overraskede mig en del, at et af Dansk Folkepartis krav i finanslovsforhandlingerne var, at Danmarksdemokraterne ikke måtte komme med. Jeg vil egentlig bare høre, hvordan det hænger sammen, for det er jo ikke sådan, vi typisk arbejder parlamentarisk, at man kommer med krav om, hvem der ikke må være med i en aftale. Altså, jeg havde egentlig indtryk af, at vi på mange områder ligner hinanden og har mange fælles punkter – selvfølgelig ikke på alle områder, for vi er forskellige partier. Men jeg synes bare, det er lidt underligt, at man kan læse i medierne, at man går til forhandlingerne med et krav om, at andre partier ikke skal med i en aftale.

Kl. 13:31

Fjerde næstformand (Karina Adsbøl):

Ordføreren.

Kl. 13:31

Peter Kofod (DF):

Tak for spørgsmålet. Jeg vil starte med det med udviklingsbistanden, for jeg ville sådan ønske, at Danmarksdemokraterne også havde lagt et pres på i forhold til den del inde i forhandlingslokalet i stedet for kun her i Folketingssalen. Det havde gjort vores arbejde nemmere.

Til den anden del, der handler om Danmarksdemokraterne, vil jeg sige: Nej, det er ikke rigtigt. Altså, vi har haft en ambition om, at så mange borgerlige partier som overhovedet muligt skulle med, også borgerlige partier med en historik. Det er også derfor, at jeg tager det positivt ned i min ordførertale, at eksempelvis Liberal Alliance er med i aftalen. Det synes jeg er positivt.

Kl. 13:32

Fjerde næstformand (Karina Adsbøl):

Spørgeren for sin anden korte bemærkning.

Kl. 13:32

Dennis Flydtkjær (DD):

Vi havde det faktisk med til forhandlingen, at vi gerne ville have sat ulandsbistanden ned, men det ville regeringen så ikke være med til. Så vi prøvede at presse på for at få den del med.

Jeg vil gerne prøve at nævne en anden del, for jeg har bemærket et læserbrev fra fru Pia Kjærsgaard, hvor hun svarer min kollega hr. Peter Skaarup og praler med, at Dansk Folkeparti har fået sat 100 mio. kr. af til landsbypuljen. Kan ordføreren ikke bare bekræfte, at i 2022 var puljen på 200 mio. kr., og at det, der er sat af i det her finanslovsforslag, er 100 mio. kr., så det, man reelt har forhandlet sig frem til, er en besparelse på 100 mio. kr. og altså ikke et løft af landsbypuljen?

Kl. 13:32

Fjerde næstformand (Karina Adsbøl):

Ordføreren.

Kl. 13:32

Peter Kofod (DF):

Hvis man over de seneste år ser på den pulje, som hr. Dennis Flydtkjær nævner, har der jo været et enormt udsving på lige præcis den pulje. Og at puljen har været høj i en årrække, eller i hvert fald i et par år, skyldes, sådan som jeg har fået det oplyst, at der er blevet taget nogle særlige initiativer netop i forhold til den pulje på grund af corona. Så det er det, jeg ved om lige præcis det udsving.

Kl. 13:33

Fjerde næstformand (Karina Adsbøl):

Så er det hr. Benny Engelbrecht, Socialdemokratiet. Værsgo.

Kl. 13:33

Benny Engelbrecht (S):

Jeg vil gerne takke ordføreren for en god ordførertale og også for den meget konstruktive tilgang og for allerede nu at have flaget en interesse for også at medvirke i kommende års finanslove. Selvfølgelig skal vi forhandle om det. Og som den gode købmand, hr. Peter Kofod også er, sælger man sig ikke for billigt på forhånd. Det er helt fair.

Jeg vil også godt tilkendegive en stor tilfredshed med, at det lykkedes at få videncenter for fastholdelse af seniorer på arbejdsmarkedet med, for ud over det at skaffe midlerne til selve centeret indeholder det jo også et element af at arbejde med noget af det sværeste i forhold til at fastholde seniorer, nemlig opfattelsen. Vi har en aktuel sag om en buschauffør, som forældre klager over kører bus endnu, selv om vedkommende er fuldt fit for fight til at køre den her bus. Der kan altså også være nogle fordomme i det omkringliggende samfund, som er med til desværre at gøre det lidt vanskeligt for folk, der måske er lidt voksne, at være på arbejdsmarkedet.

Kl. 13:34

Fjerde næstformand (Karina Adsbøl):

Ordføreren.

Kl. 13:34

Peter Kofod (DF):

Tak til hr. Benny Engelbrecht for de pæne bemærkninger og kommentaren. Vi er fuldstændig enige om, at aldersdiskrimination er noget, vi skal bekæmpe i vores samfund. Jeg deler oplevelsen af, at det har været et positivt forløb, vi her har været igennem, og jeg deler i øvrigt også, tror jeg, holdningen om, at vores partier generelt kommer godt ud af det i de forligskredse, vi nu engang begge sidder i. Så det vil jeg da gerne kvittere positivt for.

Kl. 13:34

Fjerde næstformand (Karina Adsbøl):

Så er det fru Pernille Vermund, Nye Borgerlige. Værsgo.

Kl. 13:34

Pernille Vermund (NB):

Tak for det. Jeg havde egentlig ikke tænkt mig at tage ordet, men da hr. Dennis Flydtkjær så fik svar på sit spørgsmål, tænkte jeg, at der var noget her, som jeg synes fortjener en uddybning. Jeg har på rygtebasis hørt, at årsagen til, at vi og Danmarksdemokraterne blev lukket ude af forhandlingerne, var, at Dansk Folkeparti sagde, at en forudsætning for, at man var med, var, at vi var ude. Jeg har hørt det på rygtebasis.

Nu siger ordføreren så, at det var ikke sådan, at vi ikke skulle være med, men at man gerne ville have de borgerlige partier med, der havde en historik. Altså, er der noget om det her rygte, og er det sådan, man arbejder i Dansk Folkeparti? Er man på vej over i noget, som er et parlamentarisk grundlag for den her teknokratiske midterregering, eller hører man stadig til i den borgerlige familie?

Kl. 13:35

Fjerde næstformand (Karina Adsbøl):

Ordføreren.

Kl. 13:35

Peter Kofod (DF):

Vi hører i den grad til i den borgerlige familie. Jeg tror også, at man skal passe på, at man ikke overlæser det, jeg siger, for vi havde et ønske om, at der var flere borgerlige partier end os med i den her aftale. Men det er også, som om der er nogle, der pisker en stemning op. Altså, jeg har betragtet fru Pernille Vermunds parti som et venskabeligt parti. Jeg har syntes, at vi har kæmpet for nogle af de samme sager, men jeg har jo også godt kunnet konstatere, når jeg har læst Ekstra Bladet og sådan andre aviser, at det er, som om der er en stigende intensitet og vrede rettet mod os, og det synes jeg egentlig ikke vi fortjener. For vi vil gerne række hånden frem, bl.a. til ny borgerlige, som jeg synes vi deler noget med, bl.a. på udlændingeområdet.

Kl. 13:36

Fjerde næstformand (Karina Adsbøl):

Spørgeren.

Kl. 13:36

Pernille Vermund (NB):

Men det er jo meget interessant, at ordføreren stadig ikke svarer på det. Har Dansk Folkeparti konkret sagt til de øvrige partier – måske til og med til regeringen – at forudsætningen for, at vi er med, er, at Danmarksdemokraterne og Nye Borgerlige bliver holdt ude. For jeg synes, det her er vigtigt – måske ikke så meget for os, vi lever nok med det – for alle de danskere derude, der tror, at vi, der kæmper for de fælles sager, som vi kæmper for, også arbejder sammen. Og nej, det går ikke altid gnidningsløst. Men det må da være sådan, at hvis vi havde kunnet stå sammen i aftaler, som er endt med, at ulandsbistanden er steget med 2,4 mia. kr., at der er kommet 3 mio. kr. til »Venner viser vej«, altså integrationsprojekter, så ville det nok have været bedre for danskerne, at vi havde stået sammen.

Kl. 13:37

Fjerde næstformand (Karina Adsbøl):

Ordføreren.

Kl. 13:37

Peter Kofod (DF):

Jamen jeg havde også meget gerne set, at Nye Borgerlige havde taget kampen og var blevet. Jeg havde gerne set, at Danmarksdemokraterne havde taget kampen og var blevet. Det gjorde man nu engang ikke. Det var i vores interesse, syntes vi, at have så mange borgerlige partier med som overhovedet muligt.

Og lige i forhold til det sidste med »Venner viser vej«: Altså, som jeg har forstået det, er det jo i den grad et initiativ, der hjælper ukrainere her i Danmark, og det har vi sådan set ikke noget imod.

Kl. 13:37

Fjerde næstformand (Karina Adsbøl):

Tak til ordføreren. Der er ikke flere korte bemærkninger. Så vi går videre i ordførerrækken til hr. Noah Sturis fra Alternativet. Værsgo.

Kl. 13:37

(Ordfører)

Noah Sturis (ALT):

Tak, formand. Det var Robert Kennedy, som tilbage i 1960'erne sagde i en tale: Bnp måler alt undtagen det, der gør livet værd at leve – vores børns helbred og glæden ved deres leg. Jeg kan forestille mig, at hvis han holdt sin tale i dag, havde Kennedy måske inkluderet fuglesang eller glæden ved at indånde ren luft. Vi forstår i dag Kennedys visdom bedre end før, at økonomisk vækst ikke er målet i sig selv, at et enøjet fokus på økonomisk vækst vil risikere at ødelægge sit eget grundlag, for økonomisk vækst er skabt af mennesker for at tjene mennesker; ikke for at tjene bierne eller fuglene, åerne eller havene, ikke for at tjene miljø, klima og natur, ikke for at tjene planeten.

I dag behandler vi landets finanslov, en ansvarlig finanslov, der er blevet gjort mere ansvarlig – og man er kun et ansvarligt parti, hvis man er med. Da forslaget til finanslov blev fremsat, var der en række grønne organisationer, herunder 92-gruppen og CONCITO, der lagde en række ansvarlige løsninger på bordet, der kan hjælpe os med at reducere vores CO2-udledning. De efterlyste handling, de efterlyste en grøn akutpakke, og det var der god grund til at de gjorde.

For i marts kom IPCC-rapporten, hvor der står, at Parisaftalens temperaturmål kræver umiddelbare og massive reduktioner i udledningerne. Og ifølge Klimarådets seneste statusrapport står Danmark med et hul, der skal lukkes. I sidste uge er erkendte klima-, energi- og forsyningsministeren endeligt, at vi nok ikke når vores 2025-delmål.

En af hovedårsagerne er, at regeringen har sat sig på CO2-fangst som det primære middel, og således skyder vi endnu en gang regningen for klimakrisen videre til de næste generationer ved at satse på en umoden teknologi som løsningen, i stedet for at tage de værktøjer, som vi ved virker, i brug. Er det ansvarligt?

92-gruppen peger tilsammen på besparelser på 6,3 mio. t CO2 frem til 2025, hvilket vil være nok til at lukke hullet i forhold til 2025, og som endda gør det muligt at få et endnu højere reduktionsmål end 70 pct. i 2030. På transportområdet kunne man f.eks. forhøje benzin- og dieselafgifterne, stoppe salget af fossilbiler og -varevogne i 2024, og man kunne reducere hastigheden på motorvejene og fjerne CO2-tunge vejanlæg i infrastrukturplanen.

På landbrugsområdet kunne man omlægge 250 ha fra etårige til flerårige afgrøder. Man kunne reducere dyrebestanden med 15 pct. Man kunne indføre en CO2-afgift på 750 kr. pr. t på landbruget fra 2025. Man kunne fordoble Danmarks økologiske areal inden 2027. Man kunne fjerne momsen på de økologiske fødevarer.

I Alternativet har vi også taget ansvar ved at foreslå løsninger som f.eks. at plante udstrakte ålegræsbælter til havs, reducere antallet af dyr i landbruget og stoppe importen af soja dyrket i tidligere regnskovsområder. Og i Alternativet trak vi os så fra finanslovsforhandlingerne, for vi kan ikke grønstemple en finanslov, der ikke tager et ansvarligt skridt mod at løse vores klimaudfordringer; vi har brug for en ansvarlig tilgang til klimapolitik. Vi skal lytte til eksperterne, det er dem, der forstår alvoren af vores klimaudfordringer. Vi skal tage ansvar for vores landbrug, vores transport, vores affaldshåndtering og vores energiproduktion. Vi skal tage ansvar for vores import, og vi skal tage ansvar for vores planet.

Så lad os håbe, at den næste finanslov så vil være den mest ansvarlige nogen sinde i forhold til klima, miljø og natur. Lad os vise en ansvarlig vej frem og sikre, at vi efterlader en verden, der er værd at bo i, til vores børn og børnebørn. Tak.

Kl. 13:41

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er fru Pernille Vermund, Nye Borgerlige. Værsgo.

Kl. 13:41

(Ordfører)

Pernille Vermund (NB):

Vi behandler i dag det forsinket finanslovsforslag for 2023 – en finanslovsaftale, som SVM-regeringen fik i hus med Socialistisk Folkeparti, Liberal Alliance, Radikale Venstre og Dansk Folkeparti. Aftalen er en pose blandede bolsjer, som vi i Nye Borgerlige ikke rigtig fik lejlighed til at tage stilling til. Vi blev inviteret til et enkelt konstruktivt kaffemøde hos finansministeren, og så hørte vi ellers ikke mere. Kære finansminister, som sidder helt nede i hjørnet i dagens anledning – og det er finansministeren vel undt med den situation, finansministeren er i: Det rimer vist ikke helt med den samarbejdende tilgang, som regeringen udadtil lyder til at ville have med Folketingets partier. Men lad nu det ligge. Vi overlever nok.

Vi lever nok også med, at vi eksempelvis ikke er med til med finansloven at støtte projektet »Venner Viser Vej«, som understøtter arbejdet med integration af flygtninge i hele Danmark, som det hedder i finansloven. Helt konkret bliver der med finansloven på det her punkt afsat 3 mio. kr. til partnerskabet mellem Dansk Røde Kors og Dansk Flygtningehjælp med henblik på at understøtte arbejdet med trivsel og integration af flygtninge i hele Danmark. I Nye Borgerlige mener vi, at integration er et personligt ansvar. Vi vil generelt en anden vej.

Derfor har vi fremlagt en økonomisk 2035-plan for et mere borgerligt Danmark, der vil give en helt almindelig familie med to børn 5.900 kr. mere i råderum om måneden – en plan, hvor politikerne bestemmer mindre og danskerne bestemmer meget mere selv, også over flere af deres egne penge, en plan for økonomisk ansvarlighed, hvor politikerne ikke fråser med pengene til nytteløse integrationsprojekter, unødvendigt bureaukrati og konstant stigende lønudgifter til ledere i centraladministrationen, så det går ud over kernevelfærden og danskerne, som tvinges til at betale en langt højere skat end nødvendigt. Vi skal udvise respekt for borgernes penge.

Vi skal gøre Danmark rigere og danskerne friere, og vi skal sikre, at der altid en hjælpende hånd til dem, som ikke kan klare sig selv. Det er derfor, vi siger mindre stat, mere menneske. Vi ønsker, at danskerne skal kunne vælge den velfærd, de rent faktisk har behov for, med meget mere nærhed for borgerne og reelt frit valg mellem både offentlige og private udbydere. Den oplevede kernevelfærd skal forbedres. Derfor vil vi lade pengene til velfærd følge den enkelte borger finansieret over skatten som i dag. Unødvendigt bureaukrati og tåbelige integrationsprojekter skal afskaffes. Pengene, der spares, skal forvaltes med omhu. Halvdelen skal gå til den borgernære kernevelfærd; den anden halvdel skal gøre det billigere at være dansker.

Regeringen og andre partier her i Folketinget er selvfølgelig velkomne til at hente inspiration i vores politiske katalog. Og som jeg sagde ved førstebehandlingen af dette forslag, gælder det selvfølgelig også skatteministeren, der for et stykke tid siden glædede sig over, at der var 3 millioner danskere, som hurtigt var inde på skat.dk for at tjekke deres årsopgørelse. Som borgerlig politiker og selvstændig erhvervsdrivende gennem mange år er det mig fuldstændig magtpåliggende, at vi får taget en seriøs debat om skat – om systemet, om kompleksiteten og om størrelsen. For vores komplicerede skattesystem koster milliarder af kroner i administration og svækker retssikkerheden for borgerne, og det er decideret asocialt. De stærke skal nok finde ressourcerne til at regne den ud, men helt almindelige danskere og små og mellemstore virksomheder indberetter så godt, de kan, og så krydser de ellers fingre for, at de ikke står i gæld eller har betalt for meget.

Kl. 13:46

Min og Nye Borgerliges ambition er, at vi i stedet får et skattesystem, der er så enkelt, at enhver dansker kan regne sin egen skat ud på bagsiden af en serviet. Derfor foreslår vi, at de første 90.000 kr., man tjener om året, skal være skattefri, og derefter skal man have en flad skat på 37 pct. af alt, hvad man tjener. Det vil gøre det både billigere og lettere at være dansker, hvilket er vejen frem, også selv om man i bredere kredse i Danmark bliver betragtet som et ondt menneske, når man foreslår lavere skatter og afgifter.

Mange danskere siger, at de betaler deres skat med glæde, men hvis det virkelig var rigtigt, hvorfor var der så så mange mennesker i år, og hvorfor har der været så mange mennesker de seneste år inde på skat.dk, når årsopgørelserne bliver tilgængelige? Mon ikke det skyldes, at de fleste af os trods alt håber, at vi får penge tilbage og ikke skal betale lidt mere?

Med Nye Borgerliges plan for et mere borgerligt Danmark har vi påtaget os opgaven at påvise frås for 6 mia. kr. om året. Halvdelen af de penge, der spares med den øvelse, vil vi som tidligere nævnt bruge på at forbedre kernevelfærden, mens vi vil sende den anden halvdel tilbage til danskerne i form af lavere skatter og afgifter. Denne gang foreslår vi konkret besparelser på ikkelovpligtige integrationsindsatser og på jobcentrene. På sigt skal begge dele afskaffes helt, hvis det står til os. Også besparelser i DR har vi med. På sigt ønsker vi at privatisere DR; de må klare sig på markedsvilkår. Og endelig er der besparelser på administration og ledelse i staten og kommunerne med henblik på fjernelse af overadministration.

Vi ved godt, at det er svært at få flertallet her i Folketingssalen til at stoppe med at bruge løs af danskernes penge, men hver en skattekrone bliver altså ikke brugt fornuftigt i dag, og den eneste løsning på problemerne i den offentlige sektor er altså ikke bare at bruge flere af danskernes penge. Vi har i dag verdens højeste skattetryk og en af verdens største offentlige sektorer. Men ventelisterne i sundhedsvæsenet, jobcentrenes ofre, kravet om mere personale i daginstitutionerne og det store flertal af danskernes frygt for at ende livet på plejehjem er eksempler på problemer i velfærdsstaten, der taler deres eget tydelige sprog. Det samme gør den magtesløshed, som mange borgere føler i mødet med det offentlige.

Hvis vi ikke i fællesskab tager et reelt opgør med frådseriet, vil den offentlige sektor blive ved med at vokse, men levere en stadig dårligere kernevelfærd til borgerne. Det kan ingen være tjent med, hverken vores folkestyre eller de næste generationer, som skal overtage en dysfunktionel velfærdsstat, der ikke leverer den kernevelfærd, vi bør kunne forvente. Skattetrykket skal ned, dyre og ineffektive tilskudsordninger skal afvikles, statens og kommunernes opgaver skal reduceres, og enhver regel, der ikke værner om en fælles arv eller gør danskerne rigere eller friere, skal afskaffes. Det er på tide, at politikerne begynder at bestemme mindre og danskerne får lov at bestemme meget mere selv, også over flere af deres egne penge. Tak for ordet.

Kl. 13:49

Fjerde næstformand (Karina Adsbøl):

Tak til ordføreren. Der er ikke nogen, der ønsker korte bemærkninger, så vi går videre i ordførerrækken. Jeg ser ikke nogen repræsentanter fra Grønland, men jeg kan se, at fru Anna Falkenberg, SP, er på vej herop. Værsgo.

Kl. 13:50

(Ordfører)

Anna Falkenberg (SP):

Tak for ordet, og tak for en god debat her i dag. Der skal ikke være nogen som helst tvivl om, at jeg og Sambandsflokkurin er meget glade for de nordatlantiske prioriteringer i finansloven, så først skal der lyde stor tak til regeringen for den forhandlingsproces, der har været, og en tak for, at I i den grad prioriterer os nordatlantiske medlemmer.

Efter opfordring fra Sambandsflokkurin er der i dette finanslovsforslag bevilget penge til seks gode tiltag, som alle er med til at styrke sammenhængskraften i rigsfællesskabet.

Danmarks høje ambitioner på klimaområdet kommer hele rigsfællesskabet til gode. Det ses i finanslovsforslaget, som vi behandler her i dag. Der er nemlig lagt op til, at forskningsprojektet om klima og havforskning i Nordatlanten fortsætter. Det er meget glædeligt. Havstrømmene i Nordatlanten er pulsåren i vores klimasystem. Intet havområde i verden har så høje temperaturer så tæt ved polerne som Nordatlanten. Det er her, de varme og kolde havstrømme mødes. Det er også her, vi bliver klogere på, hvordan havstrømmene påvirker klimaet, vores økosystem og fiskebestandene. En styrket forskningsalliance i rigsfællesskabet giver os en enestående mulighed for at forbedre vores viden om en mulig svækkelse af havstrømmene, stigningen i havtemperaturerne, påvirkningen på marine- og økosystemer, ændringerne i fiskebestandene og tilføjelsen af menneskeskabt CO2 i havet. Vores universiteter og forskere knytter tætte videnskabelige bånd, og det er vigtigt, og forskning indgår som en naturlig del af samarbejdet mellem Færøerne, Danmark og Grønland.

Også samarbejdet om forskning i udenrigs-, forsvars- og sikkerhedspolitik er noget, vi alle får gavn af, især i de tider, vi lever i. Færøerne er i den grad kommet på det geopolitiske verdensrekord de seneste år, og derfor er der også behov for, at der opbygges et videngrundlag på Færøerne om de udenrigs- og sikkerhedspolitiske dynamikker. Derfor er det også glædeligt, at vi i dette finanslovsforslag afsætter midler til forskning i udenrigs-, forsvars- og sikkerhedspolitik rettet mod Nordatlanten.

I samarbejde med IA og fru Aaja Chemnitz har vi med finansloven sidste år afsat nogle midler til et projekt ved navn Sjómaq. Formålet med projektet er overordnet at styrke båndene og øge det gensidige kendskab og danne nye fællesskaber mellem unge i rigsfællesskabet. Konkret går projektet ud på, at ungegrupper kan gå sammen på tværs af mindst to af landene og søge om midler til forskellige aktiviteter. F.eks. afholdt DUF i november 2022 et arrangement på Færøerne med deltagelse af omkring 30 unge fra Grønland, Færøerne og Danmark. Fokus for disse arrangementer er, at deltagerne får et øget kendskab til de andre lande og får inspiration til at etablere og forstærke partnerskaber med unge på tværs af rigsfællesskabet. Derfor er det også glædeligt, at vi med dette finanslovsforslag afsætter midler til at fortsætte projektet.

De tre andre tiltag, der prioriteres på dette finanslovsforslag efter opfordring fra Sambandsflokkurin er:

Der afsættes midler til en indendørs skydebane for politiet på Færøerne, som er noget, politiet på Færøerne har efterspurgt i mange år.

Der etableres en ordning, hvorved der indføres plejevederlag til færinger og grønlændere bosat i Danmark til pasning af døende bosat på Færøerne eller i Grønland – en såkaldt plejeorlovsordning. Det er en grænsehindring, som nu bliver fjernet.

Sidst, men ikke mindst, afsættes der 2 mio. kr. til en omkalfatring af den gamle slup »Johanna«. Sluppen »Johanna TG 326« er et færøsk træskib fra 1884, som er et af to tilbageværende skibe, der er repræsentative for perioden fra 1870'erne og frem til anden verdenskrig. Efter ophævelsen af den kongelige monopolhandel på Færøerne i 1856 blev muligheden for lokal handelsvirksomhed åbnet med sluppene, som var de første søgående skibe på Færøerne. Siden 1870'erne er der blevet købt over hundrede slupper til Færøerne, hvoraf sluppen »Johanna« er et af to tilbageværende skibe. »Johanna« ejes af foreningen »Johanna TG 326«, der drives på frivillig basis på baggrund af medlemsstøtte og støtte fra vores kommuner og de færøske museer. Sluppen blev senest omkalfatret for 15 år siden, og derfor er en ny omkalfatring yderst nødvendig.

Jeg kunne godt tale om de her gode projekter i meget længere tid, men jeg skal ikke trække debatten længere ud, men blot udtrykke min glæde og taknemlighed over for regeringen og de partier, som indgår i denne finanslovsaftale. Det er projekter og initiativer, som gavner hele rigsfællesskabet. Så tak for en god debat her i dag. Tak for ordet.

Kl. 13:55

Fjerde næstformand (Karina Adsbøl):

Tak til ordføreren. Der er nogle korte bemærkninger. Den første er til hr. Torsten Schack Pedersen fra Venstre.

Kl. 13:55

Torsten Schack Pedersen (V):

Tak for talen, og tak for et godt forhandlingsforløb. Det glæder mig, at der er tilfredshed i forhold til de prioriteringer, der er imødekommet. For jeg synes jo, det er vigtigt, at vi i Folketinget understøtter det gode samarbejde. Det er så det, jeg vil spørge yderligere ind til. Nu er der løst nogle problemer. Og det er ikke, fordi jeg skal efterspørge en bestillingsliste på udgiftskrævende forslag, men hvordan sikrer vi generelt et bedre samspil mellem Danmark og Færøerne også i forhold til nogle af de udfordringer, som det færøske samfund står over for? Hvor ser ordføreren muligheder for bedre relationer mellem Færøerne og Danmark?

Kl. 13:56

Fjerde næstformand (Karina Adsbøl):

Ordføreren.

Kl. 13:56

Anna Falkenberg (SP):

Tak for spørgsmålet. Altså, der er jo mange ting, som jeg synes vi kunne blive bedre til at samarbejde om. Og der skal da ikke være nogen begrænsninger på det. Men da jeg stillede op til Folketinget, valgte jeg at sige, at de prioriteringer, jeg laver på finansloven her, og som jeg vil bringe til forhandlingsbordet, er projekter, der gavner os alle, og ikke projekter, der kun er til gavn for Færøerne eller for Danmark, men noget, som vi ser en helhed i. Generelt synes jeg, at vi kan blive bedre til at samarbejde på en lang række områder, men de vigtigste områder for mig er dem, vi har fælles, altså politi, kriminalforsorg, udenrigs- og sikkerhedspolitik osv. Det er derfor, jeg er her. Det er for de projekter og for de anliggender.

Kl. 13:56

Fjerde næstformand (Karina Adsbøl):

Spørgeren.

Kl. 13:56

Torsten Schack Pedersen (V):

Tak for svaret. Det bekræfter mig i, at de elementer, som indgår i aftalen, netop er noget, som ikke isoleret er et færøsk problem, men noget, der også er i et samspil med Danmark. Og det vil jeg sådan set bare kvittere for. Jeg synes sådan set, at det er stærkt, når de prioriteringer, der er, er noget, der styrker relationen og styrker mulighederne såvel på Færøerne som i Danmark.

Kl. 13:57

Fjerde næstformand (Karina Adsbøl):

Ordføreren.

Kl. 13:57

Anna Falkenberg (SP):

Jeg vil også gerne slå et slag for specielt de områder, som jeg lige nævnte nu, altså politi og kriminalforsorg. For det er herinde i den her sal, at vi skal beslutte nogle ting om noget, der påvirker Færøerne. Altså, det er ligegyldigt, hvor stor og bred enighed der er på Færøerne om at øge midler til politiet. Det er jo her, vi skal beslutte det. Så jeg synes, det er meget vigtigt, at vi også husker den der vinkel med, at vi her lovgiver om noget, der påvirker Færøerne direkte. Det synes jeg at der mangler lidt generel forståelse for.

Kl. 13:57

Fjerde næstformand (Karina Adsbøl):

Så er det hr. Benny Engelbrecht, Socialdemokratiet.

Kl. 13:58

Benny Engelbrecht (S):

Jeg vil også gerne sige tak for en god ordførertale og jo minde om, at noget af det, som altid har forbundet Færøerne og Danmark, netop har været det maritime, og det, at vi har besejler lande, og at det jo derfor også er symbolsk passende, at vi bl.a. sikrer midler til denne slup, et meget særskilt fartøj.

Et område, som jeg ved har været meget betydende for forhandlerne generelt, har jo været det her spørgsmål om politiets skydebaner, og jeg ved ikke, om ordføreren kan sætte lidt ekstra ord på betydningen af, hvorfor netop det har været afgørende.

Kl. 13:58

Fjerde næstformand (Karina Adsbøl):

Ordføreren.

Kl. 13:58

Anna Falkenberg (SP):

Tak for spørgsmålet. Altså, det færøske politi er jo en del af det danske politi, og der er der nogle krav til bl.a. skydetræning, og politiet på Færøerne har i mange år ikke haft en skydebane, hvor de kunne træne deres færdigheder. Heldigvis har de ikke ofte brug for et skydevåben, men de skal have kompetencerne i orden. Og som det har været i de seneste år, har de jo haft skydetræning ude i bjergene og i det åbne landskab, og der har jo nærmest været ulykker med får osv., når den træning har forekommet. Så det er meget vigtigt, at de får de rigtige rammer, og at de får de samme rammer, som de danske politikredse har. Det synes jeg er meget vigtigt.

Kl. 13:59

Fjerde næstformand (Karina Adsbøl):

Hr. Benny Engelbrecht for anden omgang.

Kl. 13:59

Benny Engelbrecht (S):

Ja, det er jo meget vanskeligt at være uenig i det nyttige i at beskytte og gøre det rette for alle parter. Jeg vil godt tilføje en ros, som kommer til at omfatte ikke blot fru Anna Falkenberg, men alle fire repræsentanter for Færøerne og Grønland, nemlig at det har været mit indtryk, at man har været gode til at samarbejde, at man har været gode til at koordinere sine ønsker, og at det er foregået i en rigtig god samarbejdsånd. Det vil jeg godt have lov til at sige tak for.

Kl. 13:59

Fjerde næstformand (Karina Adsbøl):

Ordføreren.

Kl. 14:00

Anna Falkenberg (SP):

Ja, jeg synes også, vi fire nordatlanter har et rigtig godt samarbejde, og vi taler jævnligt sammen. Tre af os sidder lige ved siden af hinanden, og jeg arbejder også meget sammen med hr. Sjúrður Skaale, og vi har mange fælles dagsordener. Så jeg synes, vores samarbejde fungerer rigtig godt og på samme måde over for regeringen.

Kl. 14:00

Fjerde næstformand (Karina Adsbøl):

Så er det hr. Henrik Frandsen fra Moderaterne. Værsgo.

Kl. 14:00

Henrik Frandsen (M):

Mange tak, og tak for en rigtig god ordførertale, en rigtig positiv ordførertale og en rigtig konstruktiv ordførertale. Det er ikke så meget et spørgsmål, jeg kommer med, det er sådan mere en refleksion, jeg har lavet over ordførertalen, nemlig at fru Anna Falkenberg ad flere omgange nævner rigsfællesskabet og bl.a. et initiativ omkring, at unge i hele rigsfællesskabet skal arbejde mere sammen på tværs for at styrke sammenhængskraften i rigsfællesskabet. Det synes jeg er en meget, meget vigtig pointe, og en pointe, som jeg i hvert fald også meget, meget gerne vil italesætte at jeg mener er vigtig. Altså, Danmark er jo også en del af rigsfællesskabet, så man skal også have det perspektiv på det, at det dækker hele vejen.

Så det er egentlig bare et par bemærkninger til det og så en glæde over, at man er så konstruktiv i sin tilgang fra ordførerens side.

Kl. 14:01

Fjerde næstformand (Karina Adsbøl):

Ordføreren.

Kl. 14:01

Anna Falkenberg (SP):

Tak for de pæne ord. Jeg synes netop, at det her projekt, som jeg nævner eksplicit i talen, Sjómaq, er et rigtig godt projekt, der faktisk også er opstået i observationen af, at danske unge ikke rigtig ved meget om Færøerne og Grønland, men at færøske unge og grønlandske unge til gengæld ved meget om Danmark. Så det er et forsøg på at gøre op med den der informationsasymetri, der er imellem unge i riget. For den første ting, for at rigsfællesskabet skal bestå, er jo, at vi ved om og har kendskab til hinanden, og hvad for en verden vi lever i i dag, hvad for nogle kulturer vi har, og hvad for en historie vi har. Derfor synes jeg, at det projekt er meget vigtigt, og jeg er meget glad for, at det kommer til at fortsætte.

Kl. 14:02

Fjerde næstformand (Karina Adsbøl):

Spørgeren.

Kl. 14:02

Henrik Frandsen (M):

Det kan jeg kun nikke genkendende til. Et øget kendskab til hinanden, en øget bevidsthed, specielt ved de unge mennesker, men det kunne også være ved politikere i Folketinget, det kunne faktisk være hele vejen rundt, tror jeg vil være til gavn for sammenhængskraften i rigsfællesskabet. Så det var egentlig bare en anerkendelse.

Kl. 14:02

Fjerde næstformand (Karina Adsbøl):

Ordføreren.

Kl. 14:02

Anna Falkenberg (SP):

Helt enig.

Kl. 14:02

Fjerde næstformand (Karina Adsbøl):

Tak. Så er der ikke flere korte bemærkninger. Tak til ordføreren. Og vi går videre til den anden repræsentant fra Færøerne, hr. Sjúrður Skaale, JF. Værsgo.

Kl. 14:02

(Ordfører)

Sjúrður Skaale (JF):

Tak for det. Jeg vil også bare kort benytte lejligheden til at sige tak til finansministeren for dialogen om det her og til Anna Falkenberg for vores samarbejde om det, vi har indgået aftaler om. Det er jo nogle områder, som Danmark forvalter på vegne af Færøerne, og vi har fået nogle aftaler om det, det drejer sig om kriminalforsorgen, et fængsel, det drejer sig om politiet, det drejer sig om retten på Færøerne, Færøernes ret, Færøernes byret, så tak for det. Det er landet der, hvor vi ønskede at det skulle lande. Så har man også fået en aftale om et søfartsmuseum. Det er jo sådan, at Færøerne og Danmark har en søfartshistorie meget til fælles, og vi får så rejst et museum, der belyser den historie, på et meget smukt sted, og det er jeg også meget glad for.

Så er der en anden post på finansloven, hvor det færøske bloktilskud beskæres med 25 mio. kr. Efter planen skal det også beskæres med 25 mio. kr. næste år, således at hvis regeringen på Færøerne holder valgperioden ud, vil det blive beskåret med 100 mio. kr. alt i alt og komme ned på 550 mio. kr. I den anledning vil jeg benytte lejligheden til at sige, at der nogle gange er en lille misforståelse i forholdet mellem Danmark og Færøerne rent økonomisk.

I den rigsfællesskabsdebat, der var for få dage siden, blev der mange gange talt, som om det koster, Færøerne koster så og så meget. Færøerne får som sagt, når valgperioden er forbi, 550 mio. kr. i bloktilskud, men Færøernes og Danmarks økonomi er jo forbundne kar, det går frem og tilbage, når man er i det samme rige. F.eks. ligger alle agenturer for varer i Danmark, og når man køber en vare på Færøerne, går der, selv om den kommer fra Norge, nogle penge ind til Danmark, fordi agenturet er dansk. Vores eksport og vores import går i særdeles høj grad gennem Danmark. Der er mange virksomheder, som lever af at betjene Færøernes eksport og import. Så der er en hel masse ting, der går den anden vej. Så jeg tror, at hvis vi gør det hele op, er billedet ikke således, at det kun er den ene, der taber, og den anden, der vinder på det. Jeg tror, der er en god balance i det.

I sin tid var bloktilskuddet jo langt større, og vi havde jo en krise i 1990'erne, hvor man talte om, at Færøerne var et sort hul, og spar i skat, skyd en færing, plejede man at sige, fordi det blev for stor en udgift. Så tog man sig sammen fra færøsk side og har systematisk arbejdet sig ud af afhængigheden. Man har systematisk reduceret bloktilskuddet gennem efterhånden 23 år. Vi er som sagt nede på 0,5 mia. kr. om nogle få år. Så det går i den rigtige retning, og jeg synes, at vi, hvis man gør alt op, har en fin balance imellem landene. Det var bare det. Så jeg vil bare sige tak for dialogen om finansloven. Tak.

Kl. 14:05

Fjerde næstformand (Karina Adsbøl):

Ordføreren skal lige blive stående. Tak. Der er en kort bemærkning til ordføreren fra hr. Benny Engelbrecht. Værsgo.

Kl. 14:05

Benny Engelbrecht (S):

Jeg synes blot, at det er på sin plads også at udstrække den ros, som jeg gav til fru Anna Falkenberg, til hr. Sjúrður Skaale, ikke blot for det gode samarbejde og for den altid konstruktive tilgang, som man har, også grønlandske og færøske ordførere imellem – det synes jeg er rigtig, rigtig fremragende – men jo ikke mindst også fordi man fra færøsk side netop har den økonomiske ansvarlighed, som hr. Sjúrður Skaale også gør opmærksom på her i sin ordførertale. Så det er blot en klar anerkendelse af det herfra.

Kl. 14:06

Fjerde næstformand (Karina Adsbøl):

Ordføreren.

Kl. 14:06

Sjúrður Skaale (JF):

Tak for det. Det var pæne ord. Selvfølgelig har vi vores uenigheder, men det er en god ting at lægge uenighederne til side og samarbejde om det, man er enige om, for så får man nogle resultater. Man kunne også gøre det på en anden måde og stå tilbage med en masse kraftige ideologiske markeringer, men ikke så mange resultater. Så vi har valgt en anden og mere pragmatisk vej, og det synes jeg er til gavn for flest. Tak.

Kl. 14:07

Fjerde næstformand (Karina Adsbøl):

Tak. Og så er der ikke flere korte bemærkninger til ordføreren, og så går vi videre til finansministeren. Værsgo.

Kl. 14:07

Finansministeren (Nicolai Wammen):

Tak for det, og tak for en finanslovsdebat, som afspejler, at vi har fået en historisk bred finanslov, og jeg tror faktisk også, at vi i dag har en historisk kort finanslovsdebat. Jeg kan i hvert fald ikke mindes, at man så tidligt på dagen har fået lov at komme på talerstolen som finansminister. Jeg har nogle mistænkt for, at man gerne vil være hjælpsom over for finansministeren, fordi det er min bryllupsdag, og på den måde sørge for, at jeg får en chance for at se min kone.

Der er muligvis også andre motiver, der kunne ligge bag, nemlig at den her finanslov jo er et eksempel på et meget, meget bredt politisk samarbejde. Det er ikke sket tidligere, at man har set, at SF, Liberal Alliance, Dansk Folkeparti, Radikale Venstre og de nuværende regeringspartier har lavet en finanslov sammen. Det er faktisk usædvanligt, at man ser en regering, der ikke arbejder alene til den ene side, men arbejder ind over midten, og at så mange partier har kunnet se sig selv i det, vi er blevet enige om, og det vil jeg gerne starte med at kvittere for; jeg vil gerne kvittere i forhold til de partier, der er med til at tage ansvar for den her finanslov, fordi man dermed jo også viser folkestyret fra dets bedste side.

Det er ikke nogen stor hemmelighed, at den her finanslov er lidt anderledes, end de plejer at være. Den kom sent, som også hr. Torsten Schack Pedersen var inde på. Det kan godt være, hr. J.C. Christensen – den tidligere Venstrestatsminister – ville have rynket brynene lidt over timingen, men nok ikke så meget over indholdet, for det er, som også hr. Torsten Schack Pedersen var inde på, et meget ansvarligt indhold.

Hvad er det egentlig, der har været hovedopgaven her? kan man spørge. Jamen hovedopgaven har været at sørge for, at vi sikrer pengene til de store ting, vi tidligere har sat i søen sammen, nemlig inflationshjælpen – som bl.a. betyder, at man som pensionist, der modtagerældrecheck, skattefrit får en engangsældrecheck på 5.000 kr., oven i at man allerede tidligere også har fået en anden på 5.000 kr. skattefrit – og ud over det er det at sikre akutpakken, for vores sundhedsvæsen står og har nogle meget, meget store udfordringer, som vi også på den korte bane er nødt til at forholde os til, og så er det selvfølgelig hjælpen til Ukraine. Det er vigtige emner, hvor en række partier har valgt at være med på kryds og tværs, og en del af dem er så også med i finansloven.

Det er så også en finanslov, hvor der har været en meget begrænset forhandlingsreserve, og hr. Pelle Dragsted har brugt en stor del af debatten i dag på at prøve at drille de partier, der er med: Kan det virkelig være rigtigt, at I vil være med i en aftale, hvor der ikke var flere penge at fordele?

Man kan jo også vælge at sige det sådan, at her var alle klar over, at der ikke var så meget at gøre godt med, fordi vi havde brugt størsteparten af pengene på vigtige initiativer i forvejen, men også fordi den allervigtigste opgave her – på et tidspunkt, hvor inflationen stadig væk er høj, men heldigvis på vej nedad – var at sørge for, at vi ikke pustede til inflationen, men at vi trak lidt aktivitet ud af dansk økonomi, sådan at vi har en fast og sikker hånd på rattet. Og det synes jeg ikke der er nogen grund til at drille partier med, altså at de er med til at tage ansvar for det; jeg synes, der er grund til at anerkende partier for det.

Jeg har også haft den fornemmelse dagen igennem – den er retfærdigvis ikke så meget kommet fra Enhedslistens side, men fra nogle andre partiers side, måske både Det Konservative Folkeparti og Danmarksdemokraterne og Nye Borgerlige – at man gerne ville have været med, at det i hvert fald ikke skal forstås sådan, at man ikke har lyst til at være med en anden gang. Og det vil jeg også gerne kvittere for; man er gået til forhandlingerne på forskellig vis, men det ændrer ikke på, at der er sendt nogle klare signaler her i dag.

Den gode nyhed til alle dem, der synes, at der var noget andet, der burde have været med i den her finanslov, eller at man ikke nåede at løse alle opgaver – for det har man ret i – er, at lige om lidt skal vi forhandle igen. Det bliver nemlig jo til august, at regeringen fremlægger sit finanslovsforslag for 2024, og så tager vi den derfra. Så der er kortere tid at glæde sig i end normalt, og alt det engagement, som man havde opøvet, i forhold til hvad man også kunne have med i en finanslov, kan man bære med sig ind til bordet ved den lejlighed.

Kl. 14:12

Alle vil i hvert fald på vanlig vis blive inviteret, og jeg vil bl.a. også fremhæve Danmarksdemokraterne som et parti, der jo i dag ikke alene har fremlagt en række ændringsforslag, men også er kommet med deres eget finanslovsforslag og også undervejs i forhandlingerne meget konstruktivt var inde ved forhandlingsbordet. Men som hr. Dennis Flydtkjær også sagde det, er det jo sådan en gang imellem, at selv om man prøver at finde hinanden, lykkes det ikke. Det lykkedes så ikke i den her omgang, det kan meget vel være, det lykkes næste gang. Hånden er i hvert fald strakt frem, også til samarbejde her.

Så vil jeg også gerne rose de partier, der er en del af aftalen, for at sætte – selv om rammen var begrænset – nogle klare, markante aftryk. Eksempelvis SF, jo heldigvis bakket op af en række andre partier, i forhold til tvilllingebarsel, og at vi der får nogle regler, som giver mere mening, også i en moderne tid. Og når man for nylig selv er blevet far til et enkelt barn, kan man jo levende forestille sig, hvor krævende det er at have to, og det går vi nu ind og giver en hjælpende hånd til, så de familier, der er i den lykkelige situation, at man får tvillinger, får nogle bedre forhold til det.

Jeg vil også gerne kvittere i forhold til Liberal Alliance, der satte sig ind og kunne have valgt at have korslagte arme, men undervejs i forløbet tror jeg egentlig, vi havde en fælles erkendelse af, at det jo godt kunne være, vi kunne blive enige. Og vi prøvede faktisk at se, om det ikke kunne lade sig gøre, og det kunne det.

Jeg er også klar over, at træerne ikke vokser ind i himlen, og at det ikke betyder, at hr. Ole Birk Olesen og jeg lige pludselig ser ens på alt, men det er dog på en eller anden måde forsonende, at man for et kort øjeblik kan være enige og i øvrigt senere stemmer sammen om noget, som grundlæggende trækker Danmark i en bedre retning. Og er der nogen, der så vil spørge, om man som regering kan leve med, at der er givet indrømmelser på skatteområder ud over det, der stod i regeringsgrundlaget, vil jeg sige: Ja, det kunne vi, fordi de var fornuftige ting, man kom med fra Liberal Alliances side, og det blev vi enige om, og det synes jeg der er grund til at anerkende.

Ligesom der er grund til at anerkende, at Dansk Folkeparti også fik vigtige ting med for det parti, bl.a. i forhold til at sikre, at ældre får mulighed for at være på arbejdsmarkedet på den bedst mulige måde, bedre end det, vi kender i dag. Det er en klar markering fra Dansk Folkepartis side, også i forhold til sømandskirker og vores indsats der og i forhold til dyrevelfærd på forskellig vis.

Jeg vil også nævne Det Radikale Venstre i forhold til Klimarådet, som også SF var optaget af, men det kan man roligt sige Det Radikale Venstre også er, og også i forhold til studenterrådgivning og rådgivning i øvrigt. Der har man været inde og tage ansvar og samtidig også fået lagt nogle spor for, hvor man synes at vi skulle tone midlerne.

Det er alt sammen en rigtig god start, for vi har som regering meldt ud fra dag et, at vi er en flertalsregering, ja, men det betyder ikke, at vi har nok i os selv. Vi vil meget gerne høre andre synspunkter, og vi er også parate til mere end bare lytte. Vi er også parat til at lave aftaler. Det har vi gjort i en række sammenhænge. Vi har gjort det omkring inflation. Vi har gjort det i forhold til Ukraine. Vi har gjort det her, og der vil komme endnu mere.

Så er jeg den første til at sige, at det er korrekt, når flere ordførere har været inde på, at den her finanslov ikke løser det hele. Og hele regeringsgrundlaget er ikke opfyldt i den første finanslov, vi laver her. Der er masser af tage fat på fremadrettet, og det glæder vi os til.

Jeg glæder mig også til at gøre det i samarbejde med vores gode kolleger fra det nordatlantiske, som også i forbindelse med det arbejde og de forhandlinger, vi har haft her, er gået ind alle fire meget konstruktivt og målrettet på at skabe resultater til gavn for samarbejdet i rigsfællesskabet, ikke mindst i forhold til at sørge for, at børn og unge har kendskab til, hvad der sker hos hinanden, men også med konkrete initiativer i henholdsvis Grønland og på Færøerne, som gør en forskel der også i den sammenhæng. Og også tak for de pæne bemærkninger fra både fru Anna Falkenberg og hr. Sjúrður Skaale i dag i forhold til det forhandlingsforløb, vi har været igennem.

Kl. 14:17

Så jeg er en glad finansminister, dels fordi vi har lavet en finanslov, som jeg synes er ansvarlig og lever op til sit hovedformål, nemlig at vi ikke puster til inflationen, men bekæmper den, for selv om det går i den rigtige retning, er det stadig væk en kæmpe udfordring for danske familier, dels fordi vi med den her finanslov finansierer vigtige initiativer, både inflationshjælp, akutpakke og Ukraine. Men også fordi jeg kan se ud over et Folketing, hvor man for en meget stor dels vedkommende er blevet enige her på tværs af partier, og selv de partier, der ikke er en del af aftalen, giver udtryk for, at de har lyst til at være med næste gang. Så er det svært at være utilfreds.

I den ånd vil jeg glæde mig til den debat, vi får nu, men jo altså også til de forhandlinger, der måtte komme, når vi når hen på den anden side af sommerferien og en finanslov er fremlagt og vi kan starte med nye initiativer. Det er jeg helt sikker på bliver godt. Tak for det.

Kl. 14:18

Fjerde næstformand (Karina Adsbøl):

Tak til finansministeren. Det kan godt være, at det skyldes mere end finansloven – og tillykke med bryllupsdagen – at finansministeren er glad i dag. Der er nogle korte bemærkninger, og den første er til hr. Pelle Dragsted, Enhedslisten. Værsgo.

Kl. 14:19

Pelle Dragsted (EL):

Tak for det, og også stort tillykke med bryllupsdagen til finansministeren. Det må være rart, når man sådan til daglig mere er en del af et trekantsdrama i regeringen, at man så ligesom kan komme hjem under mere ordnede forhold, om jeg så må sige.

I forhold til det her snakker vi så mere om et bunkebryllup med den her finanslov, ikke? med meget umage parter, som har fundet sammen. Og finansministeren mente, at jeg drillede lidt, da jeg sagde, at de måske også havde været lidt billige, de mandater, man har fået med der, fordi forhandlingsreserven som bekendt cirka er en tiendedel af, hvad den plejer at være.

Men når jeg spørger om det, er det selvfølgelig, fordi en del af det at gå til finanslovsforhandlinger jo er, hvor meget af kagen man får lov til at være med til at fordele, og hvor meget regeringen egentlig selv har brugt i forvejen. Det er jo sådan, man vurderer det, og fra Enhedslistens side var vores vurdering, at de initiativer, regeringen selv havde taget, før vi sad ved bordet, og som den ikke ville flytte sig på, var for store i relation til, hvad der var af muligheder.

En af de ting, jeg jo har taget op flere gange her, er spørgsmålet omkring lagerbeskatning. Og kan finansministeren ikke bekræfte, at den situation, vi har nu – og jeg citerer fra dengang, man lavede den her aftale – betyder, at de her udenlandske selskaber kan undgå beskatning af ejendomsavancer ved at placere ejendommene i et datterselskab og sælge datterselskabet i stedet for selve ejendommen? Er det korrekt, at det er situationen?

Kl. 14:20

Fjerde næstformand (Karina Adsbøl):

Finansministeren.

Kl. 14:20

Finansministeren (Nicolai Wammen):

Allerførst tak for de venlige ord i forhold til min bryllupsdag, og også at Enhedslisten mener, at der er en lidt mere rolig situation på hjemmefronten, end man mener der er gældende i regeringen. Jeg kan nu sige, at både det ene og det andet sted er der rigtig god stemning, og det håber jeg vil glæde hr. Pelle Dragsted, ligesom det glæder mig. Og så vil jeg sige, at det virker, som om – i forhold til at der bliver talt om et bunkebryllup, hvis jeg nu skal blive i det her sprogbrug – at Enhedslisten har valgt en lidt jomfrunalsk tilgang, hvor man siger, at hvis man ikke kan få det hele og lave om på det hele, er det nok bedre, at man sidder med korslagte arme, og mere end det, og sørger for ikke at tage ansvar. Det synes jeg faktisk er lidt ærgerligt.

I forhold til lagerbeskatning er der jo ikke nogen stor nyhed i, at vi fra regeringens side som en del af regeringsgrundlaget, har en del omkring lagerbeskatning, som indgår i en større skattepakke, hvor der bl.a. også kommer en toptopskat, som betyder, at dem, der tjener allermest i det her samfund, kommer til at betale mere i skat end før.

Kl. 14:21

Fjerde næstformand (Karina Adsbøl):

Tak. Spørgeren for sin anden korte bemærkning.

Kl. 14:21

Pelle Dragsted (EL):

Tak for det. Jeg synes, den der med ikke at ville tage ansvar og det med det jomfrunalske er lidt pudsigt, fordi Socialdemokraterne selv i utallige år, hvis vi kigger på tiden op gennem nullerne f.eks., ikke deltog i en eneste finanslov. Det var ikke, fordi man ikke ønskede at tage ansvar. Det var, fordi man ikke mente, at det, der lå på bordet, var fornuftigt. Og det er jo også en del af det politiske demokrati. Det ville være lidt mærkeligt, hvis alle partier altid var med i finansloven. Så havde de nok ikke gjort deres arbejde helt ordentligt i hvert fald. Så med det vil jeg bare sige, at vi meget gerne vil tage ansvar, men det forudsætter selvfølgelig, at vi tager ansvar for noget, vi kan stå inde for. Lad os bare lade den ligge der.

Kl. 14:22

Fjerde næstformand (Karina Adsbøl):

Finansministeren.

Kl. 14:22

Finansministeren (Nicolai Wammen):

Jamen jeg anerkender fuldt ud, at Enhedslisten er et parti, der i mange sammenhænge har taget ansvar, bl.a. i den regering, der var før denne. Hver eneste år jeg lavede finanslov som finansminister dér, var det jo bl.a. med Enhedslisten, og jeg synes faktisk, at vi har opnået nogle gode resultater sammen, som jeg står på mål for, og som jeg også er sikker på at hr. Pelle Dragsted står på mål for. Så det er i virkeligheden et ønske om, at Enhedslisten kom tilbage den konstruktive rolle, jeg oplevede i den tidligere regeringsperiode, i stedet for at drille partier her med, at de går ind og tager ansvar.

Kl. 14:22

Fjerde næstformand (Karina Adsbøl):

Tak. Så er der en kort bemærkning til hr. Dennis Flydtkjær, Danmarksdemokraterne. Værsgo.

Kl. 14:22

Dennis Flydtkjær (DD):

Også tillykke herfra. I Vestjylland plejer man jo tit at give en øl, hvis man har bryllupsdag, men det kan vi jo måske nå.  Om ikke andet er der jo i hvert fald en pulje på finansloven til små initiativer, og det kunne jo have været et af de små initiativer, vi kunne have taget i fællesskab, hvis det var det. Nej, jeg vil spørge om noget. Nu er den her finanslovsaftale jo lavet, og der var ikke mange penge at flytte på, så jeg vil egentlig prøve at holde fokus på den næste. Og det er jo ikke, fordi der har været vildt mange initiativer, som sikrer et Danmark i bedre balance, og jeg er ikke sikker på, at vi nødvendigvis er så uenige om det. Så jeg vil egentlig bare spørge, om regeringen planlægger, at der kommer et større fokus på det i den næste finanslov. For det er nok ikke nogen hemmelighed, at det er noget, der fylder rigtig meget for Danmarksdemokraterne, altså at vi sikrer det, uanset om det sker ved udflytning af statslige arbejdspladser, en bedre fordeling af uddannelser eller en fortsættelse af bredbåndspuljen osv. Der er jo rigtig mange initiativer, vi kan tage for at sikre, at der er de samme vilkår for at drive virksomhed eller for at have et godt liv i hele landet. Så jeg vil bare høre, om det er noget, som der er planer om skal komme til at fylde noget mere, end det gør i den her aftale.

Kl. 14:23

Fjerde næstformand (Karina Adsbøl):

Ministeren.

Kl. 14:23

Finansministeren (Nicolai Wammen):

Regeringen er i lighed med hr. Dennis Flydtkjær dybt optaget af, at vi har balance i Danmark, og at der er – ikke bare på papiret, men også i virkelighedens verden – reelle udviklingsmuligheder overalt i landet og ikke kun i de store byer. Det vil også være en rød tråd for regeringens politik, og det håber jeg heller ikke kommer bag på hr. Dennis Flydtkjær. Hvad vi præcis har med i vores finanslovsforslag for næste år, kan jeg godt forstå man gerne vil have svar på i dag, men vi har ikke lavet vores forslag færdig endnu. Derfor må jeg bede ordføreren om at væbne sig med en lille smule tålmodighed, og så vil jeg bare tilføje, at tålmodigheden dog skal være kortere end sædvanlig, i og med at vi nu er i maj måned, hvor vi normalt ville være i december, når vi vedtager en finanslov.

Kl. 14:24

Fjerde næstformand (Karina Adsbøl):

Spørgeren.

Kl. 14:24

Dennis Flydtkjær (DD):

Tak for svaret. Det er jo fair, at man ikke kan løfte sløret, og det var også bare sådan mere en hensigtserklæring, jeg var ude efter. Men det skal jo også ses i det lys, at f.eks. landsbypuljen er blevet skåret med 100 mio. kr. i den her finanslov, i forhold til hvad den var på i 2022. Udflytningen af de her fire velfærdsuddannelser er blevet aflyst. Så lige nu er der faktisk mange initiativer, der går i den forkerte retning, og der håber jeg på, at regeringen så vil være med til at rette op på det, når vi kommer til efteråret, og at man faktisk begynder at tage nogle proaktive skridt, for at man kan sikre, at der kommer en bedre udvikling i landdistrikterne. Og det kan være i forhold til små virksomheder eller uddannelser eller borgernes velfærd.

Kl. 14:25

Fjerde næstformand (Karina Adsbøl):

Ministeren.

Kl. 14:25

Finansministeren (Nicolai Wammen):

Jamen regeringen er meget optaget af, at vi sikrer udvikling i hele landet, og at vi også er opmærksomme på, at der er nogle helt særlige udfordringer uden for vores byer. Det var bl.a. derfor, at vi, da vi lavede inflationsaftalen, også gik ind og sørgede for, at der blev mulighed for, at man kunne bevare et lokalt butiksliv, med den aftale, der var i forhold til købmand, som jeg i øvrigt gerne vil kvittere for at Danmarksdemokraterne – også dér – spillede en konstruktiv rolle i forhold til. For det her er noget, som vi skal arbejde for i fællesskab, og det har regeringen tænkt sig at fortsætte med.

Kl. 14:25

Fjerde næstformand (Karina Adsbøl):

Tak. Så er det fru Samira Nawa, Radikale Venstre. Værsgo.

Kl. 14:26

Samira Nawa (RV):

Tak. Også tillykke herfra til finansministeren med bryllupsdagen. Jeg kommer alligevel til at forsinke den med et par minutter, og det er, fordi et element af finanslovsaftalen jo var aftalen omkring inflationshjælp, hvor vi sammen fik sikret de allermest udsatte børnefamilier, men jo kun for en stund. Og noget af det, som Radikale Venstre sammen med Socialdemokratiet, den tidligere etpartiregering, jo havde en aftale om, var, at vi skulle prøve at lave en varig model for de her udsatte børnefamilier. Jeg kunne godt tænke mig at høre, hvor den nuværende regering, hvor Venstre og Moderaterne også er med, står på det spørgsmål i dag. For i den tidligere regeringsperiode lancerede statsministeren, som jo er den samme, sig som børnenes statsminister, og vi var enige om, at det ikke kun var en hjælp, de her udsatte børnefamilier skulle have, fordi der var inflation, men det var også en hjælp, de skulle have uanset hvad, fordi de var så økonomisk dårligt stillede.

Kl. 14:27

Fjerde næstformand (Karina Adsbøl):

Ministeren.

Kl. 14:27

Finansministeren (Nicolai Wammen):

Som spørgeren ved, har man jo lavet en aftale her om et engangsbeløb, og regeringen vil på et senere tidspunkt præsentere vores tanker for, hvordan vi fremadrettet vil håndtere den her situation. Så jeg har ikke i forbindelse med finanslovsdebatten her i dag noget nyt at fortælle om det.

Kl. 14:27

Fjerde næstformand (Karina Adsbøl):

Spørgeren for sin anden korte bemærkning.

Kl. 14:27

Samira Nawa (RV):

Tak. Men kan finansministeren løfte sløret for, hvornår man kan forvente der bliver indkaldt til sådanne drøftelser, eller hvornår regeringen vil fremlægge nogle tanker om det? Når jeg spørger, er det jo, fordi, som finansministeren selv siger, vi lige om lidt rammer nogle nye finanslovsforhandlinger, hvor Radikale Venstre også meget gerne vil være med og gå konstruktivt til værks. Men er det noget, vi skal have på dér, eller ser vi en varig løsning for os? Det kunne jeg alligevel godt tænke mig at høre et par ord om.

Kl. 14:28

Fjerde næstformand (Karina Adsbøl):

Ministeren.

Kl. 14:28

Finansministeren (Nicolai Wammen):

Ja, og det er jo helt forståeligt, man gerne vil vide, hvad det er, man skal prioritere, når man kommer med en ønskeseddel i august. Jeg tror, det nærmeste, jeg kan komme på det, er, at det er beskæftigelsesministeren, der vil stå for de her drøftelser, der måtte være omkring det spørgsmål, og hun vil på rette tid og sted invitere partierne til netop den opgave.

Kl. 14:28

Fjerde næstformand (Karina Adsbøl):

Tak. Der er ikke flere korte bemærkninger, så tak til finansministeren. Ønsker flere at udtale sig? Da det ikke er tilfældet, er mødet udsat til kl. 16.00, hvor der stemmes.

Mødet er udsat. (Kl. 14:28).

Kl. 16:00

Afstemning

Formanden (Søren Gade):

Mødet er genoptaget.

Forhandlingen om ændringsforslagene er sluttet, og vi går til afstemning om ændringsforslagene.

Til § 6. Udenrigsministeriet.

Ønskes afstemning om ændringsforslag nr. 1 af finansministeren?

Det er vedtaget.

Der stemmes om ændringsforslag nr. 303 af Danmarksdemokraterne. Afstemningen starter.

Afstemningen slutter.

For stemte 10 (DD og NB), imod stemte 95 (S, V, M, SF, LA, KF, EL, RV, DF, ALT og SP), hverken for eller imod stemte 0.

Ændringsforslaget er forkastet.

Til § 8. Erhvervsministeriet.

Der stemmes om ændringsforslag nr. 338 af Det Konservative Folkeparti. Afstemningen starter.

Afstemningen slutter.

For stemte 6 (KF), imod stemte 99 (S, V, M, SF, DD, LA, EL, RV, DF, ALT, NB og SP), hverken for eller imod stemte 0.

Ændringsforslaget er forkastet.

Ønskes afstemning om ændringsforslag nr. 2-11 af finansministeren?

De er vedtaget.

Til § 9. Skatteministeriet.

Ønskes afstemningen om ændringsforslag nr. 12-15 af finansministeren?

De er vedtaget.

Til § 11. Justitsministeriet.

Ønskes afstemning om ændringsforslag nr. 16 af finansministeren?

Det er vedtaget.

Der stemmes om ændringsforslag nr. 304 af Danmarksdemokraterne. Afstemningen starter.

Afstemningen slutter.

For stemte 16 (DD, KF og NB), imod stemte 90 (S, V, M, SF, LA, EL, RV, DF, ALT og SP), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 305 af Danmarksdemokraterne. Afstemningen starter.

Og afstemningen slutter.

For stemte 10 (DD og NB), imod stemte 90 (S, V, M, SF, LA, EL, RV, DF, ALT og SP), hverken for eller imod stemte 6 (KF).

Ændringsforslaget er forkastet.

Ønskes afstemning om ændringsforslag nr. 17 af finansministeren?

Det er vedtaget.

Der stemmes om ændringsforslag nr. 306 af Danmarksdemokraterne. Afstemningen starter.

Afstemningen slutter.

For stemte 9 (DD), imod stemte 98 (S, V, M, SF, LA, KF, EL, RV, DF, ALT, NB og SP), hverken for eller imod stemte 0.

Ændringsforslaget er forkastet.

Ønskes afstemning om ændringsforslag nr. 18 af finansministeren?

Det er vedtaget.

Der stemmes om ændringsforslag nr. 307 af Danmarksdemokraterne. Afstemningen starter.

Afstemningen slutter.

For stemte 16 (DD, KF og NB), imod stemte 91 (S, V, M, SF, LA, EL, RV, DF, ALT og SP), hverken for eller imod stemte 0.

Ændringsforslaget er forkastet.

Ønskes afstemning om ændringsforslag nr. 19 af finansministeren?

Det er vedtaget.

Til § 12. Forsvarsministeriet.

Ønskes afstemning om ændringsforslag nr. 20-23 af finansministeren?

De er vedtaget.

Til § 14. Udlændinge- og Integrationsministeriet.

Ønskes afstemning om ændringsforslag nr. 24 af finansministeren?

Det er vedtaget.

Der stemmes om ændringsforslag nr. 308 af Danmarksdemokraterne. Afstemningen starter.

Afstemningen slutter.

For stemte 16 (DD, KF og NB), imod stemte 91 (S, V, M, SF, LA, EL, RV, DF, ALT og SP), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 309 af Danmarksdemokraterne. Afstemningen starter.

Afstemningen slutter.

For stemte 16 (DD, KF og NB), imod stemte 91 (S, V, M, SF, LA, EL, RV, DF, ALT og SP), hverken for eller imod stemte 0.

Ændringsforslaget er forkastet.

Ønskes afstemning om ændringsforslag nr. 25 af finansministeren?

Det er vedtaget.

Der stemmes om ændringsforslag nr. 310 af Danmarksdemokraterne. Afstemningen starter.

Afstemningen slutter.

For stemte 10 (DD og NB), imod stemte 91 (S, V, M, SF, LA, EL, RV, DF, ALT og SP), hverken for eller imod stemte 6 (KF).

Ændringsforslaget er forkastet.

Der stemmes om ændringsforslag nr. 340 af Nye Borgerlige. Afstemningen starter.

Og afstemningen slutter.

For stemte 1 (NB), imod stemte 91 (S, V, M, SF, LA, EL, RV, DF, ALT og SP), hverken for eller imod stemte 15 (DD og KF).

Ændringsforslaget er forkastet.

Ønskes afstemning om ændringsforslag nr. 222 af finansministeren?

Det er vedtaget.

Der stemmes om ændringsforslag nr. 311 af Danmarksdemokraterne. Afstemningen starter.

Og afstemningen slutter.

For stemte 10 (DD og NB), imod stemte 90 (S, V, M, SF, LA, EL, RV, DF, ALT og SP), hverken for eller imod stemte 6 (KF).

Ændringsforslaget er forkastet.

Ønskes afstemning om ændringsforslag nr. 223 af finansministeren?

Det er vedtaget.

Kl. 16:05

Formanden (Søren Gade):

Til § 15. Social-, Bolig- og Ældreministeriet.

Ønskes afstemning om ændringsforslag nr. 26-38 og 224-227 af finansministeren?

De er vedtaget.

Der stemmes om ændringsforslag nr. 312 af Danmarksdemokraterne. Afstemningen starter.

Afstemningen slutter.

For stemte 10 (DD og NB), imod stemte 97 (S, V, M, SF, LA, KF, EL, RV, DF, ALT og SP), hverken for eller imod stemte 0.

Ændringsforslaget er forkastet.

Ønskes afstemning om ændringsforslag nr. 40-56 af finansministeren?

De er vedtaget.

Der stemmes om ændringsforslag nr. 313 af Danmarksdemokraterne. Afstemningen starter.

Og afstemningen slutter.

For stemte 16 (DD, KF og NB), imod stemte 87 (S, V, M, SF, LA, EL, RV, DF og SP), hverken for eller imod stemte 3 (ALT).

Ændringsforslaget er forkastet.

Der stemmes om ændringsforslag nr. 314 af Danmarksdemokraterne. Afstemningen starter.

Og afstemningen slutter.

For stemte 16 (DD, KF og NB), imod stemte 87 (S, V, M, SF, LA, EL, RV, DF og SP), hverken for eller imod stemte 3 (ALT).

Ændringsforslaget er forkastet.

Der stemmes om ændringsforslag nr. 315 af Danmarksdemokraterne. Afstemningen starter.

Afstemningen slutter.

For stemte 10 (DD og NB), imod stemte 97 (S, V, M, SF, LA, KF, EL, RV, DF, ALT og SP), hverken for eller imod stemte 0.

Ændringsforslaget er forkastet.

Ønskes afstemning om ændringsforslag nr. 57-68 af finansministeren?

De er vedtaget.

Til § 16. Indenrigs- og Sundhedsministeriet.

Ønskes afstemning om ændringsforslag nr. 69-100 af finansministeren?

De er vedtaget.

Der stemmes om ændringsforslag nr. 316 af Danmarksdemokraterne. Afstemningen starter.

Og afstemningen slutter.

For stemte 10 (DD og NB), imod stemte 88 (S, V, M, SF, LA, EL, RV, DF og SP), hverken for eller imod stemte 9 (KF og ALT).

Ændringsforslaget er forkastet.

Der stemmes om ændringsforslag nr. 341 af Nye Borgerlige. Afstemningen starter.

Afstemningen slutter.

For stemte 4 (ALT og NB), imod stemte 101 (S, V, M, SF, DD, LA, KF, EL, RV, DF og SP), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 342 af Nye Borgerlige. Afstemningen starter.

Afstemningen slutter.

For stemte 1 (NB), imod stemte 99 (S, V, M, SF, DD, LA, EL, RV, DF, ALT og SP), hverken for eller imod stemte 6 (KF).

Ændringsforslaget er forkastet.

Ønskes afstemning om ændringsforslag nr. 101 af finansministeren?

Det er vedtaget.

Der stemmes om ændringsforslag nr. 317 af Danmarksdemokraterne. Afstemningen starter.

Og afstemningen slutter.

For stemte 9 (DD), imod stemte 91 (S, V, M, SF, LA, EL, RV, DF, ALT og SP), hverken for eller imod stemte 7 (KF og NB).

Ændringsforslaget er forkastet.

Ønskes afstemning om ændringsforslag nr. 102 og 103 af finansministeren?

De er vedtaget.

Til § 17. Beskæftigelsesministeriet.

Ønskes afstemning om ændringsforslag nr. 104-112 af finansministeren?

De er vedtaget.

Der stemmes om ændringsforslag nr. 318 af Danmarksdemokraterne. Afstemningen starter.

Afstemningen slutter.

For stemte 16 (DD, KF og NB), imod stemte 91 (S, V, M, SF, LA, EL, RV, DF, ALT og SP), hverken for eller imod stemte 0.

Ændringsforslaget er forkastet.

Ønskes afstemning om ændringsforslag nr. 228 og 113 af finansministeren?

De er vedtaget.

Der stemmes om ændringsforslag nr. 319 af Danmarksdemokraterne. Afstemningen starter.

Afstemningen slutter.

For stemte 15 (DD og KF), imod stemte 90 (S, V, M, SF, LA, EL, RV, DF, ALT og SP), hverken for eller imod stemte 1 (NB).

Ændringsforslaget er forkastet.

Der stemmes om ændringsforslag nr. 339 af Det Konservative Folkeparti. Afstemningen starter.

Afstemningen slutter.

For stemte 7 (KF og NB), imod stemte 100 (S, V, M, SF, DD, LA, EL, RV, DF, ALT og SP), hverken for eller imod stemte 0.

Ændringsforslaget er forkastet.

Ønskes afstemning om ændringsforslag nr. 229 og 114 af finansministeren?

De er vedtaget.

Kl. 16:10

Formanden (Søren Gade):

Jeg betragter ændringsforslag nr. 320 af Danmarksdemokraterne som forkastet.

Det er forkastet.

Ønskes afstemning om ændringsforslag nr. 115-122 af finansministeren?

De er vedtaget.

Til § 19. Uddannelses- og Forskningsministeriet.

Ønskes afstemning om ændringsforslag nr. 123-127 af finansministeren?

De er vedtaget.

Der stemmes om ændringsforslag nr. 321 af Danmarksdemokraterne. Afstemningen starter.

Afstemningen slutter.

For stemte 10 (DD og NB), imod stemte 97 (S, V, M, SF, LA, KF, EL, RV, DF, ALT og SP), hverken for eller imod stemte 0.

Ændringsforslaget er forkastet.

Ønskes afstemning om ændringsforslag nr. 128-140 af finansministeren?

De er vedtaget.

Der stemmes om ændringsforslag nr. 322 af Danmarksdemokraterne. Afstemningen starter.

Og afstemningen slutter.

For stemte 10 (DD og NB), imod stemte 94 (S, V, M, SF, LA, KF, EL, RV, DF og SP), hverken for eller imod stemte 3 (ALT).

Ændringsforslaget er forkastet.

Ønskes afstemning om ændringsforslag nr. 230 og 231 af finansministeren?

De er vedtaget.

Der stemmes om ændringsforslag nr. 323 af Danmarksdemokraterne. Afstemningen starter.

Afstemningen slutter.

For stemte 10 (DD og NB), imod stemte 96 (S, V, M, SF, LA, KF, EL, RV, DF, ALT og SP), hverken for eller imod stemte 0.

Ændringsforslaget er forkastet.

Ønskes afstemning om ændringsforslag nr. 141 af finansministeren?

Det er vedtaget.

Til § 20. Børne- og Undervisningsministeriet.

Ønskes afstemning om ændringsforslag nr. 142 og 143 af finansministeren?

De er vedtaget.

Der stemmes om ændringsforslag nr. 144 af finansministeren. Afstemningen starter.

Afstemningen slutter.

For stemte 91 (S, V, M, SF, LA, EL, RV, DF, ALT og SP), imod stemte 16 (DD, KF og NB), hverken for eller imod stemte 0.

Ændringsforslaget er vedtaget.

Der stemmes om ændringsforslag nr. 324 af Danmarksdemokraterne. Afstemningen starter.

Og afstemningen slutter.

For stemte 13 (DD, ALT og NB), imod stemte 88 (S, V, M, SF, LA, EL, RV, DF og SP), hverken for eller imod stemte 6 (KF).

Ændringsforslaget er forkastet.

Der stemmes om ændringsforslag nr. 325 af Danmarksdemokraterne. Afstemningen starter.

Afstemningen slutter.

For stemte 9 (DD), imod stemte 98 (S, V, M, SF, LA, KF, EL, RV, DF, ALT, NB og SP), hverken for eller imod stemte 0.

Ændringsforslaget er forkastet.

Ønskes afstemning om ændringsforslag nr. 145 og 146 af finansministeren?

De er vedtaget.

Til § 21. Kulturministeriet.

Ønskes afstemning om ændringsforslag nr. 147-151 af finansministeren?

De er vedtaget.

Jeg betragter ændringsforslag nr. 326 af Danmarksdemokraterne som forkastet.

Det er forkastet.

Ønskes afstemning om ændringsforslag nr. 152-161 af finansministeren?

De er vedtaget.

Der stemmes om ændringsforslag nr. 343 af Nye Borgerlige. Afstemningen starter.

Afstemningen slutter.

For stemte 1 (NB), imod stemte 97 (S, V, M, SF, LA, KF, EL, RV, DF, ALT og SP), hverken for eller imod stemte 9 (DD).

Ændringsforslaget er forkastet.

Ønskes afstemning om ændringsforslag nr. 162-166 af finansministeren?

De er vedtaget.

Til § 22. Kirkeministeriet.

Ønske afstemning om ændringsforslag nr. 167 af finansministeren?

Det er vedtaget.

Der stemmes om ændringsforslag nr. 327 af Danmarksdemokraterne. Afstemningen starter.

Og afstemningen slutter.

For stemte 10 (DD og NB), imod stemte 97 (S, V, M, SF, LA, KF, EL, RV, DF, ALT og SP), hverken for eller imod stemte 0.

Ændringsforslaget er forkastet.

Til § 23. Miljøministeriet.

Ønskes afstemning om ændringsforslag nr. 168-175 af finansministeren?

De er vedtaget.

Til § 24. Ministeriet for Fødevarer, Landbrug og Fiskeri.

Ønskes afstemning om ændringsforslag nr. 176-182 af finansministeren?

De er vedtaget.

Der stemmes om ændringsforslag nr. 328 af Danmarksdemokraterne. Afstemningen starter.

Og afstemningen slutter.

For stemte 19 (DD, KF, ALT og NB), imod stemte 88 (S, V, M, SF, LA, EL, RV, DF og SP), hverken for eller imod stemte 0.

Ændringsforslaget er forkastet.

Ønskes afstemning om ændringsforslag nr. 183-185 af finansministeren?

De er vedtaget.

Til § 25. Digitaliserings- og Ligestillingsministeriet.

Ønskes afstemning om ændringsforslag nr. 186 af finansministeren?

Det er vedtaget.

Kl. 16:15

Formanden (Søren Gade):

Til § 28. Transportministeriet.

Ønskes afstemning om ændringsforslag nr. 187-189 af finansministeren?

De er vedtaget.

Der stemmes om ændringsforslag nr. 329 af Danmarksdemokraterne. Afstemningen starter.

Afstemningen slutter.

For stemte 9 (DD), imod stemte 97 (S, V, M, SF, LA, KF, EL, RV, DF, ALT, NB og SP), hverken for eller imod stemte 0.

Ændringsforslaget er forkastet.

Ønskes afstemning om ændringsforslag nr. 190 af finansministeren?

Det er vedtaget.

Der stemmes om ændringsforslag nr. 191 af finansministeren. Afstemningen starter.

Afstemningen slutter.

For stemte 98 (S, V, M, SF, DD, LA, KF, RV, DF, NB og SP), imod stemte 8 (EL og ALT), hverken for eller imod stemte 0.

Ændringsforslaget er vedtaget.

Ønskes afstemning om ændringsforslag nr. 192-195 af finansministeren?

De er vedtaget.

Til § 29. Klima-, Energi- og Forsyningsministeriet.

Ønskes afstemning om ændringsforslag nr. 196-207 af finansministeren?

De er vedtaget.

Der stemmes om ændringsforslag nr. 330 af Danmarksdemokraterne. Afstemningen starter.

Og afstemningen slutter.

For stemte 13 (DD, ALT og NB), imod stemte 94 (S, V, M, SF, LA, KF, EL, RV, DF og SP), hverken for eller imod stemte 0.

Ændringsforslaget er forkastet.

Til § 35. Generelle reserver.

Der stemmes om ændringsforslag nr. 344 af Nye Borgerlige. Afstemningen starter.

Afstemningen slutter.

For stemte 7 (KF og NB), imod stemte 99 (S, V, M, SF, DD, LA, EL, RV, DF, ALT og SP), hverken for eller imod stemte 0.

Ændringsforslaget er forkastet.

Ønskes afstemning om ændringsforslag nr. 208-210 af finansministeren?

De er vedtaget.

Jeg betragter ændringsforslag nr. 331 af Danmarksdemokraterne som forkastet.

Det er forkastet.

Ønskes afstemning om ændringsforslag nr. 211 og 212 af finansministeren?

De er vedtaget.

Jeg betragter ændringsforslag nr. 332 af Danmarksdemokraterne som forkastet.

Det er forkastet.

Ønskes afstemning om ændringsforslag nr. 213-218 af finansministeren?

De er vedtaget.

Der stemmes om ændringsforslag nr. 333 af Danmarksdemokraterne. Afstemningen starter.

Og afstemningen slutter.

For stemte 9 (DD), imod stemte 97 (S, V, M, SF, LA, KF, EL, RV, DF, ALT og SP), hverken for eller imod stemte 1 (NB).

Ændringsforslaget er forkastet.

Jeg betragter ændringsforslag nr. 334 af Danmarksdemokraterne som forkastet.

Det er forkastet.

Der stemmes om ændringsforslag nr. 335 af Danmarksdemokraterne. Afstemningen starter.

Afstemningen slutter.

For stemte 13 (DD, ALT og NB), imod stemte 88 (S, V, M, SF, LA, EL, RV, DF og SP), hverken for eller imod stemte 6 (KF).

Ændringsforslaget er forkastet.

Der stemmes om ændringsforslag nr. 336 af Danmarksdemokraterne. Afstemningen starter.

Og afstemningen slutter.

For stemte 10 (DD og NB), imod stemte 97 (S, V, M, SF, LA, KF, EL, RV, DF, ALT og SP), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 345 af Nye Borgerlige. Afstemningen starter.

Afstemningen slutter.

For stemte 1 (NB), imod stemte 97 (S, V, M, SF, LA, KF, EL, RV, DF, ALT og SP), hverken for eller imod stemte 9 (DD).

Ændringsforslaget er forkastet.

Til § 37. Renter.

Ønskes afstemning om ændringsforslag nr. 232-246, 219 og 247-258 af finansministeren?

De er vedtaget.

Til § 38. Skatter og afgifter.

Der stemmes om ændringsforslag nr. 337 af Danmarksdemokraterne. Afstemningen starter.

Og afstemningen slutter.

For stemte 9 (DD), imod stemte 97 (S, V, M, SF, LA, KF, EL, RV, DF, ALT og SP), hverken for eller imod stemte 1 (NB).

Ændringsforslaget er forkastet.

Ønskes afstemning om ændringsforslag nr. 259-280 af finansministeren?

De er vedtaget.

Kl. 16:20

Formanden (Søren Gade):

Til § 40. Genudlån m.v.

Ønskes afstemning om ændringsforslag nr. 281-285, 221 og 286-294 af finansministeren?

De er vedtaget.

Til § 41. Beholdningsbevægelser m.v.

Ønskes afstemning om ændringsforslag nr. 295-299 af finansministeren?

De er vedtaget.

Til § 42. Afdrag på statsgælden (netto).

Ønskes afstemning om ændringsforslag nr. 300-302 af finansministeren?

De er vedtaget.

Hermed er afstemningerne om ændringsforslagene slut.

Jeg foreslår af behandlingen af finanslovsforslaget standses, og at lovforslaget henvises til fornyet behandling i Finansudvalget. Hvis ingen gør indsigelse mod dette forslag, betragter jeg det som vedtaget.

Det er vedtaget.

Sagens behandling stilles herefter i bero.

Kl. 16:21

Meddelelser fra formanden

Formanden (Søren Gade):

Der er ikke mere at foretage i dette møde.

Folketingets næste møde afholdes i morgen, tirsdag den 16. maj 2023, kl. 13.00

Jeg henviser til den dagsorden, der fremgår af Folketingets hjemmeside.

Mødet er hævet. (Kl. 16:22).
