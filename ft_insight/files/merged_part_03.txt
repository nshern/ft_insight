

44. møde

Torsdag den 13. april 2023 kl. 10.00

Dagsorden

1) Spørgsmål om fremme af forespørgsel nr. F 9:

Forespørgsel til klima-, energi- og forsyningsministeren om regeringens klimapolitik.

Af Mai Villadsen (EL), Signe Munk (SF), Mona Juul (KF), Samira Nawa (RV) og Theresa Scavenius (ALT).

(Anmeldelse 11.04.2023).

2) 3. behandling af lovforslag nr. L 18:

Forslag til lov om ændring af lov om menighedsråd og lov om folkekirkens økonomi og om ophævelse af lov om forsøg i folkekirken. (Udvidelse og forenkling af samarbejdsmuligheder, øget transparens og fleksibilitet i den lokale økonomistyring m.v. og ophævelse af lov om forsøg i folkekirken).

Af kirkeministeren (Louise Schack Elholm).

(Fremsættelse 25.01.2023. 1. behandling 09.02.2023. Betænkning 15.03.2023. 2. behandling 23.03.2023. Lovforslaget optrykt efter 2. behandling).

3) 3. behandling af lovforslag nr. L 44:

Forslag til lov om ændring af lov om institutioner for almengymnasiale uddannelser og almen voksenuddannelse m.v. (Etablering af mulighed for organisatorisk adskillelse af Europaskolen fra Sankt Annæ Gymnasium og mulighed for fastlæggelse af kapacitetsloft på Europaskolen m.v.).

Af børne- og undervisningsministeren (Mattias Tesfaye).

(Fremsættelse 09.02.2023. 1. behandling 22.02.2023. Betænkning 16.03.2023. 2. behandling 21.03.2023).

4) 2. behandling af lovforslag nr. L 40:

Forslag til lov om ændring af lov om finansiel virksomhed, straffeloven og forskellige andre love. (Gennemførelse af Ansvarsudvalgets forslag om skærpet ansvarsvurdering for ledelsesmedlemmer m.v. i finansielle virksomheder og ændring af reglerne om egnethed og hæderlighed).

Af erhvervsministeren (Morten Bødskov).

(Fremsættelse 08.02.2023. 1. behandling 21.02.2023. Betænkning 23.03.2023).

5) 2. behandling af lovforslag nr. L 42:

Forslag til lov om Kreditforeningen af kommuner og regioner i Danmark.

Af erhvervsministeren (Morten Bødskov).

(Fremsættelse 08.02.2023. 1. behandling 21.02.2023. Betænkning 23.03.2023).

6) 2. behandling af lovforslag nr. L 35:

Forslag til lov om ændring af lov om udlejning af fast ejendom til ferie- og fritidsformål m.v. og campering m.v. (Forsøgsordning for udvidet vintercampering).

Af ministeren for landdistrikter (Louise Schack Elholm).

(Fremsættelse 08.02.2023. 1. behandling 23.02.2023. Betænkning 29.03.2023).

7) 2. behandling af lovforslag nr. L 36:

Forslag til lov om ændring af lov om planlægning, lov om Planklagenævnet og lov om Miljø- og Fødevareklagenævnet. (Fremme af vedvarende energi i den fysiske planlægning og effektivisering af sagsbehandling i Planklagenævnet og Miljø- og Fødevareklagenævnet).

Af ministeren for landdistrikter (Louise Schack Elholm).

(Fremsættelse 08.02.2023. 1. behandling 23.02.2023. Betænkning 29.03.2023).

8) 2. behandling af lovforslag nr. L 38:

Forslag til lov om ændring af lov om Det Centrale Personregister. (Kommunernes kontrol med bopælsregistreringen i CPR).

Af indenrigs- og sundhedsministeren (Sophie Løhde).

(Fremsættelse 08.02.2023. 1. behandling 23.02.2023. Betænkning 28.03.2023).

9) 2. behandling af lovforslag nr. L 39:

Forslag til lov om ændring af lov om Det Centrale Personregister, lov om folketingsvalg i Grønland og lov om valg til Folketinget. (Bopælsregistrering i Danmark og Grønland af personer, der af Grønlands Selvstyre eller den danske stat er beordret til tjeneste uden for riget, optagelse på folketingsvalglisterne i Danmark og Grønland m.v.).

Af indenrigs- og sundhedsministeren (Sophie Løhde).

(Fremsættelse 08.02.2023. 1. behandling 23.02.2023. Betænkning 30.03.2023).

10) 2. behandling af lovforslag nr. L 47:

Forslag til lov om ændring af lov om husdyrbrug og anvendelse af gødning m.v. (Reduktion af drivhusgasudledninger fra erhvervsmæssige dyrehold).



Af miljøministeren (Magnus Heunicke).

(Fremsættelse 09.02.2023. 1. behandling 21.02.2023. Betænkning 22.03.2023).

11) 1. behandling af lovforslag nr. L 80:

Forslag til lov om ændring af lov om etablering og benyttelse af en rørledning til transport af råolie og kondensat, lov om kontinentalsoklen og visse rørledningsanlæg på søterritoriet og lov om anvendelse af Danmarks undergrund. (Godkendelse af ændringer og afvikling af rørledningen, krav om effektiv drift, gennemførelse af direktiver om naturbeskyttelse, bemyndigelse vedrørende forbud mod rutinemæssig afbrænding af kulbrinter, tilladelse til forundersøgelser for visse rørledningsanlæg m.v.).

Af klima-, energi- og forsyningsministeren (Lars Aagaard).

(Fremsættelse 29.03.2023).

12) 1. behandling af lovforslag nr. L 81:

Forslag til lov om ændring af lov om fremme af vedvarende energi. (Udbetaling af støtte og opkrævning af betaling for elektricitet produceret på udbudte havvindmølleparker og implementering af dele af VE II-direktivet).

Af klima-, energi- og forsyningsministeren (Lars Aagaard).

(Fremsættelse 29.03.2023).

13) 1. behandling af beslutningsforslag nr. B 16:

Forslag til folketingsbeslutning om varig bevilling til Klimarådets understøttelse af klimaloven.

Af Mai Villadsen (EL), Lisbeth Bech-Nielsen (SF) og Samira Nawa (RV) m.fl.

(Fremsættelse 17.01.2023).

14) 1. behandling af beslutningsforslag nr. B 25:

Forslag til folketingsbeslutning om et nationalt forbud mod PFAS i forbrugerprodukter.

Af Mai Villadsen (EL) m.fl.

(Fremsættelse 07.02.2023).

15) Forhandling om redegørelse nr. R 7:

Ministeren for ligestillings redegørelse om perspektiv- og handlingsplan for ligestilling 2023.

(Anmeldelse 28.02.2023. Redegørelse givet 28.02.2023. Meddelelse om forhandling 28.02.2023).

16) 1. behandling af lovforslag nr. L 84:

Forslag til lov om ansættelsesbeviser og visse arbejdsvilkår.

Af beskæftigelsesministeren (Ane Halsboe-Jørgensen).

(Fremsættelse 29.03.2023).

17) 1. behandling af beslutningsforslag nr. B 40:

Forslag til folketingsbeslutning om, at pensionen skal stige, når lønningerne stiger (borgerforslag).

Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Peter Kofod (DF), Helene Liliendahl Brydensholt (ALT), Peter Seier Christensen (NB) og Aaja Chemnitz (IA).

(Fremsættelse 28.02.2023).

18) 1. behandling af beslutningsforslag nr. B 74:

Forslag til folketingsbeslutning om at indføre bedstes første sygedag.

Af Nick Zimmermann (DF) m.fl.

(Fremsættelse 15.03.2023).

19) 1. behandling af lovforslag nr. L 78:

Forslag til lov om ændring af lov om valg til menighedsråd. (Videreførelse af valgbarhedskriterier for kirkefunktionærer).

Af kirkeministeren (Louise Schack Elholm).

(Fremsættelse 29.03.2023).

20) 1. behandling af lovforslag nr. L 79:

Forslag til lov om ændring af lov om trossamfund uden for folkekirken. (Udskydelse af revisionsbestemmelse).

Af kirkeministeren (Louise Schack Elholm).

(Fremsættelse 29.03.2023).

21) 1. behandling af beslutningsforslag nr. B 32:

Forslag til folketingsbeslutning om at forbyde at opføre stormoskéer.

Af Pia Kjærsgaard (DF) m.fl.

(Fremsættelse 21.02.2023).

Kl. 09:59

Meddelelser fra formanden

Formanden (Søren Gade):

Mødet er åbnet.

Uddannelses- og forskningsministeren (Christina Egelund) har meddelt mig, at hun ønsker at tage følgende lovforslag tilbage:

Forslag til lov om ændring af lov om aktiviteter i det ydre rum. (Midlertidig begrænsning af ikkestatslige større raketopsendelser og ikkestatslige opsendelser af rumgenstande).

(Lovforslag nr. L 77).

Ønsker nogen at optage dette lovforslag?

Da det ikke er tilfældet, er lovforslaget bortfaldet.

I dag er der følgende anmeldelser:

Mai Mercado (KF) m.fl.:

Beslutningsforslag nr. B 113 (Forslag til folketingsbeslutning om, at en gernings ydmygende karakter skal indgå som en skærpende omstændighed ved straffastsættelsen).

Sólbjørg Jakobsen (LA) m.fl.:

Beslutningsforslag nr. B 114 (Forslag til folketingsbeslutning om at afskaffe den 5-årige tidsbegrænsning på nedfrysning af kvinders ubefrugtede æg).

Mai Villadsen (EL) og Søren Egge Rasmussen (EL):

Forespørgsel nr. F 10 (Hvad vil ministeren gøre for at sikre, at Danmark lever op til biodiversitetsaftalen fra COP15 i Montreal og EU's biodiversitetsstrategi for 2030, og hvordan vil regeringen sikre, at Danmarks forpligtelser bliver en del af den samlede lov om natur og biodiversitet, som regeringsgrundlaget lover?).

Titlerne på de anmeldte sager vil fremgå af www.folketingstidende.dk. (jf. ovenfor).

Det første punkt på dagsordenen er:

1) Spørgsmål om fremme af forespørgsel nr. F 9:

Forespørgsel til klima-, energi- og forsyningsministeren om regeringens klimapolitik.

Af Mai Villadsen (EL), Signe Munk (SF), Mona Juul (KF), Samira Nawa (RV) og Theresa Scavenius (ALT).

(Anmeldelse 11.04.2023).

Kl. 10:00

Formanden (Søren Gade):

Hvis ingen gør indsigelse mod fremme af denne forespørgsel, betragter jeg Tingets samtykke som givet.

Det er givet.

Det næste punkt på dagsordenen er:

2) 3. behandling af lovforslag nr. L 18:

Forslag til lov om ændring af lov om menighedsråd og lov om folkekirkens økonomi og om ophævelse af lov om forsøg i folkekirken. (Udvidelse og forenkling af samarbejdsmuligheder, øget transparens og fleksibilitet i den lokale økonomistyring m.v. og ophævelse af lov om forsøg i folkekirken).

Af kirkeministeren (Louise Schack Elholm).

(Fremsættelse 25.01.2023. 1. behandling 09.02.2023. Betænkning 15.03.2023. 2. behandling 23.03.2023. Lovforslaget optrykt efter 2. behandling).

Kl. 10:01

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:01

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 109 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

3) 3. behandling af lovforslag nr. L 44:

Forslag til lov om ændring af lov om institutioner for almengymnasiale uddannelser og almen voksenuddannelse m.v. (Etablering af mulighed for organisatorisk adskillelse af Europaskolen fra Sankt Annæ Gymnasium og mulighed for fastlæggelse af kapacitetsloft på Europaskolen m.v.).

Af børne- og undervisningsministeren (Mattias Tesfaye).

(Fremsættelse 09.02.2023. 1. behandling 22.02.2023. Betænkning 16.03.2023. 2. behandling 21.03.2023).

Kl. 10:02

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:02

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 105 (S, V, M, SF, DD, LA, KF, EL, RV, ALT og NB), imod stemte 4 (DF), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

4) 2. behandling af lovforslag nr. L 40:

Forslag til lov om ændring af lov om finansiel virksomhed, straffeloven og forskellige andre love. (Gennemførelse af Ansvarsudvalgets forslag om skærpet ansvarsvurdering for ledelsesmedlemmer m.v. i finansielle virksomheder og ændring af reglerne om egnethed og hæderlighed).

Af erhvervsministeren (Morten Bødskov).

(Fremsættelse 08.02.2023. 1. behandling 21.02.2023. Betænkning 23.03.2023).

Kl. 10:02

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 10:03

Afstemning

Formanden (Søren Gade):

Ønskes afstemning om ændringsforslag nr. 1-24, tiltrådt af et flertal (S, V, M, SF, DD, LA, KF, DF og ALT)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling, og hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

5) 2. behandling af lovforslag nr. L 42:

Forslag til lov om Kreditforeningen af kommuner og regioner i Danmark.

Af erhvervsministeren (Morten Bødskov).

(Fremsættelse 08.02.2023. 1. behandling 21.02.2023. Betænkning 23.03.2023).

Kl. 10:03

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

6) 2. behandling af lovforslag nr. L 35:

Forslag til lov om ændring af lov om udlejning af fast ejendom til ferie- og fritidsformål m.v. og campering m.v. (Forsøgsordning for udvidet vintercampering).

Af ministeren for landdistrikter (Louise Schack Elholm).

(Fremsættelse 08.02.2023. 1. behandling 23.02.2023. Betænkning 29.03.2023).

Kl. 10:04

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

7) 2. behandling af lovforslag nr. L 36:

Forslag til lov om ændring af lov om planlægning, lov om Planklagenævnet og lov om Miljø- og Fødevareklagenævnet. (Fremme af vedvarende energi i den fysiske planlægning og effektivisering af sagsbehandling i Planklagenævnet og Miljø- og Fødevareklagenævnet).

Af ministeren for landdistrikter (Louise Schack Elholm).

(Fremsættelse 08.02.2023. 1. behandling 23.02.2023. Betænkning 29.03.2023).

Kl. 10:04

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 10:04

Afstemning

Formanden (Søren Gade):

Ønskes afstemning om ændringsforslag nr. 1, tiltrådt  af et flertal (udvalget med undtagelse af NB), om, at lovforslaget deles i to lovforslag?

[A. Forslag til lov om ændring af lov om planlægning, lov om Planklagenævnet og lov om Miljø- og Fødevareklagenævnet. (Fremme af vedvarende energi i den fysiske planlægning og effektivisering af sagsbehandling i Planklagenævnet og Miljø- og Fødevareklagenævnet)

B. Forslag til lov om ændring af lov om planlægning. (Opstilling af vindmøller og solceller i herregårds- og godslandskaber)].

Delingen af lovforslaget i to lovforslag er vedtaget.

Der stemmes herefter om det under punkt A nævnte lovforslag:

Ønskes afstemning om ændringsforslag nr. 2, tiltrådt af et flertal (udvalget med undtagelse af NB)?

Det er vedtaget.

Der stemmes derefter om det under punkt B nævnte lovforslag:

Der stemmes om ændringsforslag nr. 3 af et mindretal (SF og ALT), tiltrådt af et mindretal (EL). Afstemningen starter.

Afstemningen slutter.

For stemte 22 (SF, EL, RV og ALT), imod stemte 87 (S, V, M, DD, LA, KF, DF og NB), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 4 af et mindretal (SF og ALT), tiltrådt af et mindretal (EL). Afstemningen starter.

Afstemningen slutter.

For stemte 22 (SF, EL, RV og ALT), imod stemte 87 (S, V, M, DD, LA, KF, DF og NB), hverken for eller imod stemte 0.

Ændringsforslaget er forkastet.

Jeg betragter herefter ændringsforslag nr. 5, stillet og tiltrådt af de samme mindretal, som forkastet.

Det er forkastet.

Jeg foreslår, at lovforslagene går direkte til tredje behandling uden fornyet udvalgsbehandling, og hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

8) 2. behandling af lovforslag nr. L 38:

Forslag til lov om ændring af lov om Det Centrale Personregister. (Kommunernes kontrol med bopælsregistreringen i CPR).

Af indenrigs- og sundhedsministeren (Sophie Løhde).

(Fremsættelse 08.02.2023. 1. behandling 23.02.2023. Betænkning 28.03.2023).

Kl. 10:06

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 10:07

Afstemning

Formanden (Søren Gade):

Der stemmes om ændringsforslag nr. 1 af et mindretal (SF), tiltrådt af et mindretal (DD, EL, ALT og NB). Afstemningen starter.

Afstemningen slutter.

For stemte 28 (SF, DD, EL, ALT og NB), imod stemte 81 (S, V, M, LA, KF, RV og DF), hverken for eller imod stemte 0.

Ændringsforslaget er forkastet.

Ønskes afstemning om ændringsforslag nr. 2, tiltrådt af udvalget?

Det er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

9) 2. behandling af lovforslag nr. L 39:

Forslag til lov om ændring af lov om Det Centrale Personregister, lov om folketingsvalg i Grønland og lov om valg til Folketinget. (Bopælsregistrering i Danmark og Grønland af personer, der af Grønlands Selvstyre eller den danske stat er beordret til tjeneste uden for riget, optagelse på folketingsvalglisterne i Danmark og Grønland m.v.).

Af indenrigs- og sundhedsministeren (Sophie Løhde).

(Fremsættelse 08.02.2023. 1. behandling 23.02.2023. Betænkning 30.03.2023).

Kl. 10:07

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

10) 2. behandling af lovforslag nr. L 47:

Forslag til lov om ændring af lov om husdyrbrug og anvendelse af gødning m.v. (Reduktion af drivhusgasudledninger fra erhvervsmæssige dyrehold).



Af miljøministeren (Magnus Heunicke).

(Fremsættelse 09.02.2023. 1. behandling 21.02.2023. Betænkning 22.03.2023).

Kl. 10:08

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

11) 1. behandling af lovforslag nr. L 80:

Forslag til lov om ændring af lov om etablering og benyttelse af en rørledning til transport af råolie og kondensat, lov om kontinentalsoklen og visse rørledningsanlæg på søterritoriet og lov om anvendelse af Danmarks undergrund. (Godkendelse af ændringer og afvikling af rørledningen, krav om effektiv drift, gennemførelse af direktiver om naturbeskyttelse, bemyndigelse vedrørende forbud mod rutinemæssig afbrænding af kulbrinter, tilladelse til forundersøgelser for visse rørledningsanlæg m.v.).

Af klima-, energi- og forsyningsministeren (Lars Aagaard).

(Fremsættelse 29.03.2023).

Kl. 10:09

Forhandling

Formanden (Søren Gade):

Forhandlingen er åbnet, og jeg giver ordet til den første ordfører, fru Lea Wermelin, Socialdemokratiet. Værsgo.

Kl. 10:09

(Ordfører)

Lea Wermelin (S):

Tak for det, og jeg er topklar til det her gode lovforslag. For det, som vi besluttede med Nordsøaftalen, var jo i virkeligheden at tage et første skridt mod et grønt Nordsøeventyr, altså at sætte en slutdato på indvinding af olie og gas i 2050 og være et af de lande, som virkelig går foran her.

Det lovforslag, vi så behandler i salen i dag, har jo også til hensigt at tage dele af de elementer, vi blev enige om i Nordsøaftalen, og føre dem ud i livet. Og noget af det, som jeg selv synes er vigtigt, er dels det her med, at vi får skabt et forbud mod rutinemæssig flaring, altså at man brænder den her naturgas af, som vi har set eksempler på. Det er selvfølgelig uacceptabelt, når ikke det handler om sikkerhed; det er både spild af energi og dårligt for vores klima. Det får vi styr på med lovforslaget her.

Så kan man sige, at i forhold til det grønne Nordsøeventyr er det jo meget illustrativt, at vi med loven her moderniserer lovgivningen på en sådan måde, at hvor vi før i tiden skabte rammerne for at udbygge olie- og gasindvindingen, så gør vi nu det, at vi skaber rammerne for, at olieproduktionen i Nordsøen i fremtiden kan afvikles. Så hvor rørledningen i dag – altså den fra Nordsøen til Fredericia – transporterer råolie, ja, så vil vi altså skabe rammerne for, at vi med tiden kan få den rørledning væk og skabe det grønne eventyr, som vi også lige nu sidder og forhandler om på hele havvindsdelen.

Så er der nogle andre, mindre ting i forhold til klagebestemmelser og andet, som jo også handler om den hurtigere sagsbehandling, som vi har talt meget om på det her område, hvor vi skal sætte tempoet op i den grønne omstilling, og der ligger også en bedre implementering i forhold til naturbeskyttelsesdirektiverne. Så alt i alt er det her et godt forslag, som bringer os i den rigtige retning, og derfor bakker Socialdemokratiet op om lovforslaget.

Kl. 10:11

Formanden (Søren Gade):

Tak for det. Der er ingen korte bemærkninger, så vi siger tak til ordføreren. Jeg byder velkommen til den næste ordfører i rækken, som er fru Linea Søgaard-Lidell fra Venstre.

Kl. 10:12

(Ordfører)

Linea Søgaard-Lidell (V):

Tak for ordet. Som det fremgår af lovforslaget, er der behov for, at produktionen i Nordsøen tilpasses den nuværende situation. Vi synes, det her er et rigtig godt forslag. Det handler om mere effektiv produktion og på den måde også en mere klimavenlig produktion, og så handler det om at få omstillet os til den faldende olieproduktion i Nordsøen.

Det første aspekt af lovforslaget er et forbud mod rutinemæssig flaring. Det er en uacceptabel praksis, og selv om det sker sjældent, er det vigtigt, at vi gør det helt klart, at det ikke kan hænge sammen med den virkelighed, vi står i. Samtidig tilpasser vi lovgivningen til, hvordan situationen i Nordsøen er i dag: Mindre og mindre olie skal transporteres, så rørledningen skal jo tilpasses og på sigt afvikles.

Lovforslaget vil også ændre klagebestemmelser, hvilket kan skabe færre byrder for virksomhederne, og så skal det sikre, at et direktiv om naturbeskyttelse bliver implementeret korrekt. Vi synes, det er godt, at de her ting bliver opdateret, og vi støtter forslaget. Tak.

Kl. 10:13

Formanden (Søren Gade):

Tak for det. Der er ingen korte bemærkninger, så vi siger tak til ordføreren. Jeg byder velkommen til den næste ordfører i rækken, som er fru Karin Liltorp fra Moderaterne.

Kl. 10:13

(Ordfører)

Karin Liltorp (M):

Tak for det. Det her er så endnu et lovforslag, der skal støtte op om den grønne omstilling, selv om det her nok ikke er et af de lovforslag, der kommer til at batte helt vildt. Men det er trods alt et skridt i den rigtige retning, for det handler om, at vi skal gøre lovgivningen klar til, at vi kan få afviklet transport af olie gennem rørene.

Desuden indføres der et forbud mod flaring, som det allerede er blevet nævnt. Flaring er det, man gør, når man brænder gas af uden anden grund end bare for at slippe af med den, og det kan vi selvfølgelig ikke have i den situation, klimaet er i i dag. Så det er jo helt naturligt, at det bliver forbudt. Det er som sådan ikke noget, man bruger nogen steder i dag, fordi alle virksomhederne også er klar over, at det her bestemt ikke er en god praksis, men det skader ikke at få skrevet ind i lovgivningen, at det er forbudt, hvis nogen lige pludselig skulle få lyst til det alligevel. Så alt i alt er det et godt forslag, der støtter op om omstillingen, og som Moderaterne støtter.

Kl. 10:14

Formanden (Søren Gade):

Tak for det. Der er ingen korte bemærkninger, så vi siger tak til ordføreren. Jeg byder velkommen til den næste ordfører, fru Signe Munk, Socialistisk Folkeparti.

Kl. 10:14

(Ordfører)

Signe Munk (SF):

Jeg kan også indledningsvis sige, at SF bakker op om forslaget. Jeg synes ligesom, at der er tre væsentlige nedslag.

Det ene handler jo om at få afviklet den rørstruktur, der er i olie-gas-virksomhederne. Den bliver lukket ned. Jeg har sådan kunnet høre, at der har været lidt mukken i krogene nogle steder hos nogle af de store aktører om, om den installation ikke kunne blive stående, så man eventuelt kunne bruge den til CCS. Det synes jeg ikke er en mulighed med den risiko, der jo er, for, at vi ender med at have installationer til at stå ude i vores havmiljø, som ikke bliver pillet ned og derfor på en eller anden måde lidt bliver sådan en skrotbunke, der skal ligge ude i havet. Det synes jeg ikke vi kan være tilfredse med, og derfor er det vigtigt, at der er en bestemmelse om, at det bliver pillet ned igen. Jeg synes også, det er fornuftigt, at man får skrevet nogle havnaturbestemmelser i forhold til klageadgang osv. ind.

Så er der den del, der handler om at få et stop for rutinemæssig flaring. Jeg vil bare sige, at det er vigtigt, at det endelig kommer til lovbehandling. Det var jo en sag, der faktisk blev afdækket af EnergiWatch og til min store forundring noget, der ikke har været holdt ordentligt øje med. Den forundring er jo altså også båret af, at metan er en aggressiv drivhusgas. Jeg vil dog sige, at jeg ærgrer mig over – vel vidende, at det her jo har været en debat, vi har haft i noget tid – at forbuddet først træder i kraft i 2024. Hvis det var praktisk muligt at få det til at træde i kraft før, havde jeg hellere set det. Det er jo altså sådan, at man bl.a. i Norge ikke har rutinemæssig flaring.

Så samlet set bakker vi op om lovforslaget i SF med de her faldne kommentarer, og så skal jeg hilse fra Radikale Venstre og sige, at det gør de også.

Kl. 10:16

Formanden (Søren Gade):

Der er en enkelt kort bemærkning til ordføreren. Hr. Morten Messerschmidt.

Kl. 10:16

Morten Messerschmidt (DF):

Tak. Der gennemføres jo en række bemyndigelser med den her lov, hvor ministeren fremover kan agere, bl.a. netop i interaktion med de private virksomheder, som driver infrastrukturen. Der kunne vi i Dansk Folkeparti godt tænke os som led i lovbehandlingen her at pålægge ministeren, når der er den slags bemyndigelser, som han benytter sig af, pligt til at orientere forligskredsen, sådan at vi, der er en del af energiforliget og står bag det her, også bliver orienteret løbende om, hvordan ministeren så forvalter den bemyndigelse, den magt, han får med den her lov. Kunne SF være enig med os i, at vi sender et signal til ministeren om, at når det sker, skal vi orienteres i forligskredsen?

Kl. 10:16

Formanden (Søren Gade):

Ordføreren.

Kl. 10:16

Signe Munk (SF):

Jeg synes, det er en fornuftig og væsentlig overvejelse, hr. Morten Messerschmidt har gjort sig, så lad os endelig få kigget på det i den videre behandling af lovforslaget. Det er selvfølgelig væsentligt, at vi i den aftalekreds, der er omkring det her, også følger, hvordan bemyndigelsen bliver brugt. Det synes jeg er en relevant indvending.

Kl. 10:17

Formanden (Søren Gade):

Tak for det. Der er ikke flere korte bemærkninger, så vi siger tak til fru Signe Munk. Jeg byder velkommen til fru Lise Bech fra Danmarksdemokraterne.

Kl. 10:17

(Ordfører)

Lise Bech (DD):

Tak for det, formand. Det her lovforslag indeholder jo ændringer af tre love, altså rørledningsloven, kontinentalsokkelloven og undergrundsloven. Rørledningsloven regulerer den olierørledning, der transporterer olie fra Gormplatformen i Nordsøen til et raffinaderi i Fredericia. Den foreslåede ændring går ud på at tilpasse lovgivningen til situationen i Nordsøen, hvor produktionen af råolie jo er for nedadgående, og hvor rørledningen er blevet ældre. Grundet rørledningens alder forventes der et behov for tilpasninger til det fremtidige behov for transport af råolie og kondensat. Derfor foreslås det, at klima-, energi- og forsyningsministeren i takt med fremtidens faldende olieproduktion får bemyndigelse til at godkende ændringer af rørledningen og til at fastsætte regler til beskyttelse af internationale naturbeskyttelsesområder og beskyttelse af arter og deres levesteder i overensstemmelse med naturbeskyttelsesdirektiverne.

Så er der kontinentalsokkelloven. Den regulerer forhold på den danske kontinentalsokkel, bl.a. udforskning af naturforekomster og nedlægning af elkabler og rørledninger. Det foreslås, at tilladelser til udforskning af havbunden eller havbundens undergrunds mineralske og ikkelevende forekomster kan meddeles for dansk søterritorium. I dag er anvendelsesområdet alene det danske kontinentalsokkelområde, så der er tale om en udvidelse, når man ændrer anvendelsesområdet til dansk søterritorium.

Undergrundsloven regulerer bl.a. indvinding af råstoffer fra den danske undergrund samt lagring og anden udnyttelse af undergrunden. Det foreslås at give ministeren bemyndigelse til at fastsætte regler om afbrænding af kulbrinter, herunder om at forbyde rutinemæssig afbrænding af kulbrinter.

Desuden sker der nogle enkelte ændringer i klagebestemmelserne i de tre love. Bl.a. udvides klageadgangen i undergrundsloven for lokale og landsdækkende foreninger og organisationer til også at omfatte muligheden for at klage over væsentlighedsvurderinger.

Danmarksdemokraterne bakker op om det her forslag, så lovgivningen tilpasses de forhold, der gør sig gældende i dag og i fremtiden i forhold til olieproduktionen i Danmark, og vi ser frem til udvalgsbehandlingen.

Kl. 10:19

Formanden (Søren Gade):

Tak for det. Der er ingen korte bemærkninger, så vi siger tak til fru Lise Bech. Og jeg byder velkommen til den næste ordfører i rækken, som er hr. Steffen W. Frølund, Liberal Alliance.

Kl. 10:19

(Ordfører)

Steffen W. Frølund (LA):

Tak for det, formand. Vi synes, det er fornuftigt at modificere reguleringen på området. Det gælder ikke mindst afviklingen, i takt med at olieproduktionen falder og der sker en tilpasning i omstillingen af Nordsøen til et grønt eventyr. Og så vil jeg anerkende hr. Morten Messerschmidts fornuftige input; det vil vi gerne tage med videre til behandling.

LA støtter lovforslaget.

Kl. 10:20

Formanden (Søren Gade):

Tak for det. Der er ingen korte bemærkninger, så vi siger tak til hr. Steffen W. Frølund. Og jeg byder nu velkommen til fru Mona Juul fra Det Konservative Folkeparti.

Kl. 10:20

(Ordfører)

Mona Juul (KF):

Tak for ordet. Så længe vi har råolie, der skal transporteres, skal der selvfølgelig også være rør til det. Og det er det, lovforslaget primært handler om, nemlig at modernisere reguleringen af rørledningen, at fastsætte regler for rutinemæssig afbrænding af uønsket gas og at sikre hjemmel i forhold til ændringer af infrastrukturen, der transporterer råolie fra Nordsøen til Fredericia, men også at kunne afvikle den i forhold til det vedtagne stop for olieproduktion.

Jeg noterer mig, at de to høringsparter, som også er de centrale, nemlig TotalEnergies EP Danmark A/S og Danish Oil Pipe A/S, har påpeget relevante ændringer, og at ministeren har lyttet dertil.

Dermed har Konservative ikke noget at indvende, og vi stemmer for forslaget.

Kl. 10:20

Formanden (Søren Gade):

Tak for det. Der er ingen korte bemærkninger. Vi siger tak til fru Mona Juul, og jeg giver nu ordet til hr. Søren Egge Rasmussen fra Enhedslisten.

Kl. 10:21

(Ordfører)

Søren Egge Rasmussen (EL):

Tak. Der har jo flere gange været debat om, om der kunne foregå noget rutinemæssig afbrænding af gas i den danske Nordsø, og det er jo helt vildt, at det har været tilladt. På den måde er det godt, at det her lovforslag fastlægger, at nu kan det blive ulovligt. Derudover er det godt, at lovforslaget har med, at vi også skal forholde os til den virkelighed, at den fossile infrastruktur skal nedlægges, og at der skal være regler for det. Det synes vi er godt at der gås videre med.

Jeg kan godt følge det der med, som Dansk Folkeparti har nævnt, at når der gives sådan nogle bemyndigelser, hvordan tager vi så hånd om det? Det kunne jo også godt være, man skulle overveje, om det simpelt hen skal ind i lovforslaget, at der skal være tilbagemeldinger om de bemyndigelser, og hvordan de anvendes af ministeren. Og der synes jeg egentlig, det ville være bedre, at det er til hele Folketinget frem for en forligskreds, for det er nogle gange lidt tilfældigt, hvem der er med i det ene og det andet forlig, og alle har nok en interesse i det her. Så jeg vil egentlig gerne have belyst i udvalgsbehandlingen, hvordan vi følger op på de bemyndigelser, som lovforslaget afstikker. Men Enhedslisten støtter lovforslaget, som det ligger nu.

Kl. 10:22

Formanden (Søren Gade):

Tak for det. Der er ingen korte bemærkninger. Vi siger tak til hr. Søren Egge Rasmussen, og jeg byder nu velkommen til hr. Morten Messerschmidt fra Dansk Folkeparti.

Kl. 10:22

(Ordfører)

Morten Messerschmidt (DF):

Tak, formand. I Danmark kan vi være stolte af igennem mange år at have været en gas- og olieproducerende nation. Det har ikke bare skabt grundlag for vækst og arbejdspladser. Det har også skabt finansiering for det gode velfærdssamfund, som vi alle sammen ønsker at udvikle. Derudover har det jo gjort, at verdensmarkedet er blevet beriget med noget af den grønneste olie og gas.

Derfor er vi også i Dansk Folkeparti tilfredse med, at den Nordsøaftale, der nu er lavet, muliggør, at der helt frem til 2056 stadig væk vil blive hevet olie og gas op af undergrunden i Nordsøen. Det er ikke nødvendigvis til dansk forbrug, for vi tror sådan set, at længe inden vi rammer 2056, vil den grønne omstilling i hele energisektoren være på plads. Men der kan være andre lande rundtomkring i verden, hvor man ikke er lige så hurtig og ikke er lige så optaget af den grønne omstilling, og der er det alt andet lige bedre, at man bruger dansk olie og dansk gas end f.eks. det, man kan hive op nede i Mellemøsten, både fordi det er bedre, at de penge kommer ind i den danske statskasse end i en eller anden arabisk terrorrede, men også fordi den danske gas og den danske olie er grønnere. Så derfor er vi egentlig glade for den her aftale, og vi er også tilfredse med den del af det, der behandles nu, hvor vi så sikrer hjemmel til, at man løbende både kan udvikle, men, når den tid kommer, også afvikle infrastrukturen.

Som det har været nævnt – og jeg er glad for, at der er flere ordførere, der har taget teten selv, så jeg ikke har måttet spørge om det – har vi i Dansk Folkeparti, og det har egentlig ikke noget med den siddende energiminister at gøre som sådan, ikke personligt i hvert fald, en opfattelse af den udøvende magt, hvor det er godt, at vi i Folketinget har nogle nedskrevne beføjelser til at holde øje med, hvad der foregår. Det giver god mening, når det handler om at godkende ændringer af rør og naturbeskyttelsesområder osv. osv., at det selvfølgelig er den udøvende magt, personificeret ved ministeren, der træffer den slags afgørelser. Men det er også en god idé, at ministeren pålægges at rådføre sig med de partier, som har taget ansvaret for at lægge rammen for den danske energiproduktion.

Derfor håber jeg, at vi i udvalgsbehandlingen måske kan finde sammen om et ændringsforslag, som også regeringen vil kunne støtte, hvor man gør det til en naturlig del af det her arbejde, at Folketinget er med på råd, hvad enten det så er forligskredsen eller Folketinget som sådan. Umiddelbart er jeg nok mest tilhænger af, at det er forligskredsen, hvor vi jo er vant til i forskellige fora at kunne dele også fortrolige oplysninger og oplysninger, der har betydning for markedet og for prisdannelse osv. Men i hvert fald håber jeg, at vi kan blive enige om en formulering om, at Folketinget i en eller anden sammenhæng selvfølgelig er med på råd, når ministeren anvender de nu udvidede beføjelser, som han måtte få.

Så med de ord indstiller vi det her til vedtagelse. Tak, formand.

Kl. 10:25

Formanden (Søren Gade):

Tak for det. Og der er ingen korte bemærkninger. Vi siger tak til hr. Morten Messerschmidt, Dansk Folkeparti. Jeg byder nu velkommen til fru Theresa Scavenius fra Alternativet.

Kl. 10:26

(Ordfører)

Theresa Scavenius (ALT):

Tak. Det her er et eksempel på et lovforslag, som er ret svært at forstå, så jeg har ikke helt forstået implikationerne af det. Men noget af det, jeg vil bruge tid på de næste par uger, er at sætte mig ind i detaljerne. For jeg noterer mig, at der er rigtig mange, der ser det her som en afvikling af den fossile infrastruktur. Jeg er ikke helt sikker på, at det faktisk er det, der er implikationen af det her lovforslag, så det vil jeg sætte mig bedre ind i. Og generelt er jeg, i forhold til det her med at centralisere mere magt hos ministeren og i ministeriet, også grundlæggende imod. Jeg tror ikke, det er det, der er behov for. Det sker i forvejen alt for meget. Og det her med, at det kun er forligskredsen, der skal orienteres, er slet ikke tilstrækkeligt. Det her handler selvfølgelig om, at det er noget grundlæggende infrastruktur. Det er nogle meget fundamentale ting, som selvfølgelig skal blive i det her hus. Det er Folketinget, der bør have viden om det. Det her med, at man i ministeriet laver aftaler med nogle brancheaktører, er ligesom at sælge alt vores sølvtøj, så at sige, i staten. Og det, der også er vigtigt at bemærke, er det her med, at Nordsøforligskredsen jo netop lige har givet tilladelse til, at vi udvider og netop skal søge efter mere i Nordsøen. Så jeg er faktisk grundlæggende lidt forvirret omkring, hvad det her betyder. Men det er noget af det, jeg vil sætte mig ind i fremadrettet og håber at få mere styr på de næste par uger.

Kl. 10:27

Formanden (Søren Gade):

Tak for det. Der er ingen korte bemærkninger. Vi siger tak til fru Theresa Scavenius, og jeg giver nu ordet til klima-, energi- og forsyningsministeren.

Kl. 10:27

Klima-, energi- og forsyningsministeren (Lars Aagaard):

Lad mig indledningsvis takke for bemærkningerne fra ordførerne til lovforslaget. Som flere har nævnt, er formålet med lovforslaget at fastsætte regler for stop for rutinemæssig flaring samt tilpasning af lovgivningen i Nordsøen til den fremtidige situation. Som nævnt kommer der nu et forbud mod rutinemæssig flaring af kulbrinter. Det er jeg glad for. Nogle har nævnt, at det er mærkeligt, at det ikke er kommet før. Det kan jeg ikke rigtig tage ansvar for, men nu kommer det.

Rutineflaring sker kun helt undtagelsesvist i den danske del af Nordsøen, men i en tid, hvor klimahensyn og energiforsyning er blevet en del af vores hverdagssprog, står det klart, at rutinemæssig flaring er helt uacceptabelt. Forbuddet sikrer også, at der ikke foregår unødvendigt spild af råstoffer. Produktionen skal foregå så effektivt og klimavenligt som muligt. Den anden del af forslaget handler om tilpasning af den nuværende og fremtidige situation i Nordsøen, hvor produktionen jo falder og ultimativt skal lukke.

Den består af tre elementer. I takt med at olieproduktionen afvikles, vil rørledningen fra Nordsøen og ind til land skulle tilpasses, ligesom rørledningen også skal afvikles, når den ikke længere er i brug. Med dette lovforslag skabes der grundlag for det. Der indgår også i lovforslaget, at der sker en mindre ændring i klagebestemmelserne, og endelig sikres der en korrekt implementering af naturbeskyttelsesdirektiverne og en udvidet klageadgang for miljøorganisationer efter de internationale habitatregler. Jeg vil afslutningsvis gerne takke for interessen for lovforslaget og ser frem til udvalgsbehandlingen.

Kl. 10:29

Formanden (Søren Gade):

Tak for det. Og der er et par korte bemærkninger, først fra hr. Morten Messerschmidt, Dansk Folkeparti.



Kl. 10:29

Morten Messerschmidt (DF):

Tak, formand. Klima- og energiministeren er jo en magtfuld mand. Nu bliver han en lille smule mere magtfuld, i hvert fald når majestæten har underskrevet det her, forventeligt vedtagne, lovforslag, og derfor er vi jo nogle, der her har drøftet muligheden for, at ministeren så vil dele lidt af den magt med Folketinget, måske forligskredsen. Så derfor vil jeg spørge, om ministeren vil stille sit embedsapparat til rådighed for at udarbejde et ændringsforslag, som i loven kan indramme, at når bemyndigelsen fra ministeren benyttes i forhold til f.eks. naturbeskyttelse og renovering af rør osv., så rådfører ministeren sig med forligskredsen, selvfølgelig med forbehold for de fortrolige og markedspåvirkende oplysninger, der måtte ligge.

Kl. 10:29

Formanden (Søren Gade):

Ministeren.

Kl. 10:30

Klima-, energi- og forsyningsministeren (Lars Aagaard):

Først tak for, at ordføreren nævner majestæten. Det varmer altid mit hjerte, når det sker, og dernæst: Ja, jeg vil meget gerne se på at skabe transparens omkring, hvordan bemyndigelserne i lovforslaget benyttes. Det er generelt godt med transparens og gennemsigtighed, så det støtter jeg i udgangspunktet. Så ja, jeg vil gerne, som ordføreren foreslår, bede mit system kigge på, hvordan den problemstilling, der rejses, om øget transparens i udnyttelse af bestemmelserne, kan tilgodeses.

Kl. 10:30

Formanden (Søren Gade):

Tak for det. Og der er yderligere en kort bemærkning. Fru Theresa Scavenius, Alternativet.

Kl. 10:30

Theresa Scavenius (ALT):

Ministeren nævner det her med, at det er en afvikling af den fossile infrastruktur, men ministeren har netop givet tilladelse til en ny udbudsrunde i Nordsøen, så hvordan hænger det sammen? Jeg vil gerne bede ministeren om at kommentere på det.

Kl. 10:30

Formanden (Søren Gade):

Ministeren.

Kl. 10:30

Klima-, energi- og forsyningsministeren (Lars Aagaard):

Jamen det hænger helt perfekt sammen. Den miniudbudsrunde, som sættes i gang nu, er inden for rammerne af Nordsøaftalen. Den ændrer ikke på sigtet om, at produktionen i Nordsøen skal udfases og være væk i 2050, så det hænger fuldstændig sammen med de planer og de aftaler, der ligger i Nordsøaftalen.

Kl. 10:31

Formanden (Søren Gade):

Fru Theresa Scavenius.

Kl. 10:31

Theresa Scavenius (ALT):

Jeg har også et andet spørgsmål: Synes ministeren, at det er transparens, at man kun i et lukket rum i ministeriet i en forligskreds diskuterer vigtige ting, frem for at det var i et åbent rum ovre i Folketinget?

Kl. 10:31

Formanden (Søren Gade):

Ministeren.

Kl. 10:31

Klima-, energi- og forsyningsministeren (Lars Aagaard):

Altså, forligstraditionen er sådan, at man diskuterer emner med forligskredsen, og i det omfang, det så kræver lovgivning, orienteres og involveres Folketinget fuldt ud. Det opfatter jeg som fuldstændig normalt. De betingelser, som lovgivningen så giver, for, at en minister bemyndiges til at træffe forskellige beslutninger, er jo givet af Folketinget. Så det ser jeg ikke noget som helst mærkværdigt i, og hvis der henvises til spørgsmålet om miniudbudsrunden, er der også her sendt en redegørelse til Klima-, Energi- og Forsyningsudvalget, der gør, at der også her er transparens om den beslutning, der er truffet. Og den står det jo enhver frit for at kommentere efterfølgende.

Kl. 10:32

Formanden (Søren Gade):

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Klima-, Energi- og Forsyningsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

12) 1. behandling af lovforslag nr. L 81:

Forslag til lov om ændring af lov om fremme af vedvarende energi. (Udbetaling af støtte og opkrævning af betaling for elektricitet produceret på udbudte havvindmølleparker og implementering af dele af VE II-direktivet).

Af klima-, energi- og forsyningsministeren (Lars Aagaard).

(Fremsættelse 29.03.2023).

Kl. 10:32

Forhandling

Formanden (Søren Gade):

Forhandlingen er åbnet, og jeg giver nu ordet til den første ordfører, fru Lea Wermelin, Socialdemokratiet.

Kl. 10:32

(Ordfører)

Lea Wermelin (S):

Tak for det. Et af de absolut bedste værktøjer, vi har til både at løse klimakrisen og til at sikre, at både Danmark og resten af Europa bliver uafhængige af den russiske energi, er, at vi får etableret meget mere vedvarende energi. Her står vi i den situation, at Danmark faktisk kan spille en vigtig og unik rolle, ikke bare for vores egen energiforsyning, men også i forhold til at levere vedvarende energi til resten af Europa.

Havvindressourcer i både Nordsøen og Østersøen kan jo f.eks. i den grad bidrage her, og derfor er det også Socialdemokratiets klare prioritet, at vi skal sætte tempo på at opføre mere grøn strøm i Danmark. Det gælder på havet, som jeg nævnte, men også på land. Det gør også, at vi skal tage en række vigtige initiativer. Nu har vi f.eks. lavet den her nationale energikrisestab, NEKST, som også skal hjælpe os med at fjerne nogle af de benspænd, og det kan jo også være, at vi skal mødes her i salen igen på baggrund af nogle af deres anbefalinger, sådan at vi kan sikre, at vi får mest muligt tempo i den grønne omstilling. Vi er også gået i gang med forhandlingerne om Danmarks største udbygning af havvind, de 9 GW, vi har aftalt, som skal etableres her i 2030. Den energiø ved Bornholm, som bliver verdens største, er jo noget af det, som vi sidder og forhandler politisk om lige nu.

Det bringer mig så til lovforslaget i dag. For det er jo en lille smule teknisk, men det, som det handler om, er præcis det, som jeg har været inde på nu. For vi vil gerne have smidigere processer, når vi skal lave mere vedvarende energi, så det kan gå hurtigere, og det, som forslaget handler om, er jo at skabe en mere simpel udbudsproces for havvind. Det vil ikke i sig selv forkorte udbudsprocessen, men det vil i hvert fald gøre, at der er mindre risiko for, at vi bliver forsinket.

Så vi synes sådan set, det er rigtig fornuftigt, at vi ændrer på den proces, vi har haft i forhold til udbud omkring de store havvindsprojekter, og det ser vi også frem til rent politisk at arbejde videre med, og derfor bakker Socialdemokratiet op om lovforslaget.

Kl. 10:34

Formanden (Søren Gade):

Tak for det. Der er ingen korte bemærkninger. Vi siger tak til fru Lea Wermelin, og jeg byder velkommen til fru Linea Søgaard-Lidell fra Venstre.

Kl. 10:35

(Ordfører)

Linea Søgaard-Lidell (V):

Tak for ordet. De mange gode klimaaftaler, som et bredt politisk flertal lavede i sidste periode, skal nu ud at leve. Vi skal have omsat aftalerne til handling og bl.a. sikre, at vi rent faktisk også får al den energi fra havvind, der er aftalt. Vi har både potentialet til at sikre, at vores eget energiforbrug bliver grønt og samtidig bidrage til Europas, men til det har vi brug for tempo, og vi har brug for skala.

Derfor bakker vi i Venstre også helt op om at forbedre udbudsprocessen, så den ikke kommer til at forsinke formålet med det hele, nemlig at få havvindmøllerne op at snurre. Ingen er vist i tvivl om, at vi allerede har rigelig travlt for at nå vores klimamål, så det skal ikke være proces, der risikerer at forsinke os.

Lovforslaget handler også om VE II-direktivet. Når vi modtager besked fra Europa-Kommissionen om, at visse bestemmelser i direktivet ikke var blevet implementeret tilstrækkeligt, så skal vi selvfølgelig agere, og det bliver der gjort nu, så vi selv implementerer korrekt, lige såvel som vi har en forventning om, at de andre lande også gør det. På den baggrund bakker Venstre op om lovforslaget.

Kl. 10:36

Formanden (Søren Gade):

Tak for det. Der er ingen korte bemærkninger. Vi siger tak til fru Linea Søgaard-Lidell, og jeg byder velkommen til fru Karin Liltorp, Moderaterne.

Kl. 10:36

(Ordfører)

Karin Liltorp (M):

Tak for det. Nu vil jeg prøve at undgå at gentage de to tidligere ordførere for meget. Men dette er endnu et lovforslag, der bare prøver at gøre det lidt nemmere at få vores havvindprojekter ført ud i livet. Det her kommer i sig selv ikke til at gøre det hurtigere at få godkendt de her vindudbud, men trods alt mindsker vi risikoen for, at det bliver forsinket undervejs. Det med, at vi i det store, samlede forløb skal få gjort det hele hurtigere, er jo noget, der kommer i NEKST-forløbet, som vi også er meget stolte af at have sat i værk. Og helt overordnet drejer det sig jo om, at regeringen har fuldt fokus på, at det skal gå så hurtigt som overhovedet muligt at få ført alle de her grønne initiativer ud i livet.

Derudover sørger lovforslaget for, at nogle af bestemmelserne fra VE II-direktivet, som allerede er gældende, bliver præciseret. De skal beskrives tidligere, og det kan vi selvfølgelig ikke have noget imod. Der er jo ikke noget problem i, at man er lidt mere tydelig, i forhold til hvad det faktisk indebærer, selv om det ikke som sådan kommer til at betyde noget stort for, hvordan man faktisk praktiserer udmøntningen af lovgivningen allerede i dag.

Moderaterne støtter selvfølgelig op om forslaget. Tak for ordet.

Kl. 10:37

Formanden (Søren Gade):

Tak for det. Der er ingen korte bemærkninger. Vi siger tak til fru Karin Liltorp, og jeg giver nu ordet til fru Signe Munk, Socialistisk Folkeparti.

Kl. 10:37

(Ordfører)

Signe Munk (SF):

Man kan jo sige meget kort, at det her lovforslag bare er godt, fordi det ligesom vil være ét skridt, der modvirker, at vi får forsinkelser i forhold til udbud af alskens VE-projekter.

Der er sådan lidt en sjov beskrivelse i fremsættelsestalen om, at man forventer, at støtte- og betalingsmodeller fortsat skal aftales med forligspartier. Altså, det skal de jo bare. Det begynder i hvert fald at blive mærkeligt, hvis det bare er en forventning og ikke noget, vi gør. Jeg tror ikke, intentionen er sådan. Det vil jeg bare sige. Det var lidt sjovt at læse, men selvfølgelig skal det aftales, når man f.eks. ligesom nu sidder og forhandler 9-GW-havvindsudbud. Den er ikke så meget længere.

Så skulle jeg bare hilse fra Radikale Venstre og sige, at de ligesom SF støtter forslaget.

Kl. 10:38

Formanden (Søren Gade):

Tak for det. Der er ingen korte bemærkninger. Vi siger tak til fru Signe Munk. Jeg giver nu ordet til fru Lise Bech, Danmarksdemokraterne.

Kl. 10:38

(Ordfører)

Lise Bech (DD):

Tak for det. Det er jo svært at blive ved med at sige noget, der ikke er blevet sagt før, men jeg vil prøve at gøre det kort. Det her lovforslag giver hjemmel til udbetaling af støtte og opkrævning af betaling for kommende udbud af havvindmølleparker. Hidtil har det jo været sådan, at det først er efter udbuddet, at der etableres hjemmel til udbetaling af støtte og opkrævning af betaling, og eftersom der er blevet besluttet en massiv udbygning af havvindmølleparker i de seneste år og den her udvikling forventes at fortsætte, så vurderes der at være behov for indsættelse af en generel hjemmel, så det ikke hver gang kræves, at der skal etableres hjemmel efter udbuddet.

Derudover er formålet med lovforslaget at gennemføre og muliggøre gennemførelse af visse bestemmelser i VE II-direktivet, der ikke blev gennemført i dansk ret inden den 30. juni 2021, hvor der var frist for implementering i national ret. Jeg vil afholde mig fra at nævne de bestemmelser – det har været sagt. Men i Danmarksdemokraterne kan vi bakke op om, at Danmark i de kommende år skal udbygge havvindskapaciteten, og vi bakker derfor også op om, at lovgivningen smidiggøres, så implementeringen ikke forsinkes. Derudover finder vi det positivt, at Danmark ikke bare i blinde implementerer bestemmelser fra EU, men fra bestemmelse til bestemmelse vurderer, om det er nødvendigt.

Danmarksdemokraterne stemmer for forslaget, da det vil mindske bureaukratiske og unødvendige processer for at implementere havvindmøller i Danmark, og samtidig sikrer vi, at vi i et nødvendigt omfang implementerer regler fra VE II-direktivet. Vi støtter op om det her, og det gør vi med mange af de forslag, der har været fremsat, også selv om vi af naturlige årsager ikke er en del af forligskredsen, da vi ikke eksisterede på det tidspunkt.

Så vi støtter forslaget.

Kl. 10:40

Formanden (Søren Gade):

Tak for det. Der er ingen korte bemærkninger. Vi siger tak til fru Lise Bech. Jeg giver nu ordet til hr. Steffen W. Frølund fra Liberal Alliance.

Kl. 10:40

(Ordfører)

Steffen W. Frølund (LA):

Tak for det, formand. Man skal jo passe på med, hvad man siger, men der tegner sig en konsensus, når alle stiller sig op på talerstolen og i virkeligheden siger det samme, så jeg har skåret kraftigt ned i det, jeg havde tænkt mig at sige, for at spare alle lidt tid.

Jeg synes, det er rigtig fornuftigt, at man laver generelle regler for støtte eller opkrævning af penge i forbindelse med VE-udbud, i stedet for at man skal gøre det fra gang til gang, så det støtter LA. Vi skal bare have nogle vindmøller op hurtigst muligt, og staten skal ikke stå i vejen for det, så derfor er vi også med på at implementere det her.

Kl. 10:41

Formanden (Søren Gade):

Tak for det. Der er ingen korte bemærkninger. Vi siger tak til hr. Steffen W. Frølund. Og jeg giver nu ordet til fru Mona Juul, Det Konservative Folkeparti.

Kl. 10:41

(Ordfører)

Mona Juul (KF):

Tak for ordet. Og ja tak til tempo på. Vi har brug for hurtig udbygning af havvind. Det går for langsomt, det er for omstændeligt, og rammerne for nye udbud af havvindmølleparker er ikke altid afklarede. Samtidig skal der selvfølgelig styr på støtte og opkrævning af betaling for kommende udbud af havvindmølleparker. Og endelig skal VE-direktivet, altså det andet, også lige på plads. Det er fint.

Jeg læser mig dog ikke til, at vi løser det hele med dette lovforslag – faktisk slet ikke. For selv om der her lægges op til mere smidige processer, vil loven ikke i sig selv forkorte udbudsprocessen, men blot eliminere risikoen for, at et udbud bliver forsinket grundet forsinkelser i lovprocessen med at sikre hjemmel til støtte- og betalingsmodeller for individuelle havvindmølleparker.

Uagtet det er der selvfølgelig ikke noget i lovforslaget, som Konservative ikke kan bakke op om. Vi støtter forslaget og håber samtidig, at regeringen vil arbejde for reelle indsatser for at øge tempoet og se at få åbnet døren til åben dør-ordningen – det er jeg nødt til at nævne. Det er ikke godt nok, at 27 projekter fortsat holdes hen.

Kl. 10:42

Formanden (Søren Gade):

Tak for det. Der er ingen korte bemærkninger. Vi siger tak til fru Mona Juul, og jeg giver ordet til hr. Søren Egge Rasmussen fra Enhedslisten.

Kl. 10:42

(Ordfører)

Søren Egge Rasmussen (EL):

Jeg er ganske enig i De Konservatives kritik af, at det her lovforslag godt kunne være mere omfattende – at det jo kunne være løsninger, at den lukkede dør til en række åben dør-projekter blev åbnet. Det er så ikke medtaget i det her lovforslag. Det synes jeg er rigtig ærgerligt, for det kan godt være, at vi er nødt til at ændre lidt på noget lovgivning for at imødekomme alle de projekter, som ligger. Der er fem projekter, der har fået lov til at køre videre. Det er meget længe siden, vi har hørt fra ministeren om, hvad der så sker med de øvrige projekter.

Jeg kan forstå, at vi har en eller anden seance med ministeren om kort tid, og det ser jeg da meget frem til, når vi nu ikke umiddelbart kan få det ændret i det her lovforslag. Man kunne selvfølgelig forestille sig, at man lavede nogle ændringsforslag til loven, som åbnede døren. Det tror jeg ikke er den bedste måde, når nu det ikke har været i høring. Men vi mangler altså, at en lang række ansøgninger bliver afklaret, i forhold til om de kan køre videre.

Det her lovforslag vedrører jo mere den store statsligt styrede satsning, hvor vi går fra de nuværende 2,3 GW havvind og i løbet af relativt kort tid kommer til at have nogle udbud om ekstra 9 GW. Det er meget væsentligt i forhold til at komme i mål med klimamålet om 70 pct.s reduktion i 2030. Så vi er jo for det her lovforslag, som skal sikre, at når vi så har haft de udbud om de 9 GW, har ministeren en bemyndigelse til hurtigt at indgå aftaler, og jeg håber selvfølgelig, at vi får nogle rigtig gode bud ind, så det kommer til at blive en statslig indtægt, der skal laves aftaler om. Men vi kan jo ikke helt vide på forhånd, hvor det havner.

Så vi er for det her lovforslag. Vi havde gerne set, at det var mere omfattende – at det også vedrørte åben dør-projekterne, hvis det er sådan, at det er nødvendigt med lovændringer. Men måske er det her et tegn på, at det slet ikke er nødvendigt med lovændringer – at ministeren bare åbner døren igen hurtigt og får sat skub i, at vi får nogle flere kystnære havvindmøller.

Kl. 10:44

Formanden (Søren Gade):

Tak for det. Der er ingen korte bemærkninger. Vi siger tak til hr. Søren Egge Rasmussen, og jeg byder nu velkommen til hr. Morten Messerschmidt fra Dansk Folkeparti.

Kl. 10:44

(Ordfører)

Morten Messerschmidt (DF):

Tak, formand. Vi i Dansk Folkeparti er som de fleste andre politikere og partier glade for og stolte af, at Danmark har vist vejen, i forhold til hvad der på vindmølleområdet startede som sådan nogle Georg Gearløs-projekter, og som i dag er blevet storskalaindustriprojekter, der ikke bare breder sig i Danmark, men heldigvis i hele verden til gavn for den grønne omstilling. Det viser, at man kommer langt ved at være innovativ og fremadskuende, men også ved at være åben over for nye teknologier. Det kommer vi også til at være fremadrettet, for havvindmølleparker kommer ikke til at løse opgaven med hele Danmarks energiforbrug. I øvrigt kan man slet ikke tænke energiproduktion i en ren national sammenhæng; der er vi afhængige af at have et marked mellem de lande, som vi ligger sammen med og kan handle med.

Men vi har også brug for i den situation, vi står i i dag, at være modige og ikke være teknologiforskrækkede, og jeg tror, at vi meget snart kommer til at have en seriøs diskussion om, hvordan den nye kernekraftteknologi kan spille ind i den danske energiproduktion. Når vi i dag taler om atomkraftværker, tænker man på Tjernobyl og den gamle teknologi, men der er jo en fantastisk udvikling i gang også inden for det felt, hvor mobile kernekraftværker, som har en helt anden teknologi, der slet ikke udgør den risiko, som har været forbundet med den gamle teknologi, pludselig er en mulighed, og vi kan se, hvordan danske virksomheder som Seaborg Technologies udvikler teknologier og er klar til om ganske kort tid, 4-5 år, at sætte testværker i søen – i bogstavelig forstand, fordi det simpelt hen er store hangarskibe, som flyder rundt der, hvor man har brug for energien. Og når jeg nævner det i dag, er det, fordi jeg tror, at vi ligesom med vindmøllerne, som har været omgærdet af en stor mistro og bekymring – kunne det nu nogen sinde blive egentlig kommercielt bæredygtigt? – bliver nødt til at forholde os til, at Danmark selvfølgelig også skal have den kernekraftteknologi, som er sikker, og som er ny, altså den fjerde generation, som kommer.

Derfor bliver det her, selv om det er et lovforslag, der omkalfatrer rigtig meget inden for produktionen af energi og især vedvarende energi i Danmark, næppe sidste gang, vi har en drøftelse af, hvordan vi skal sikre anlæg og finansiering, herunder altså af den moderne og mere sikre kernekraftteknologi. Så det nævner jeg blot, for at ministeren kan notere det i sin bog, og jeg ved ikke, om det er en rød bog eller en lilla bog, han arbejder med, men i hvert fald i den bog, hvor han husker tingene godt – jeg kan se, at ministeren har en sort bog; det er nærmest lektor Blomme om igen. Det er udmærket. Jeg tror ikke, at jeg vil sige yderligere, men vi støtter forslaget.

Kl. 10:47

Formanden (Søren Gade):

Tak for det. Der er ingen korte bemærkninger. Vi siger tak til hr. Morten Messerschmidt, og jeg giver nu ordet til fru Theresa Scavenius fra Alternativet.

Kl. 10:47

(Ordfører)

Theresa Scavenius (ALT):

Tidligere blev der nævnt noget om konsensus og om, at alle siger det samme, så nu siger jeg noget andet. For det er jo, som om det her hus lidt er afkoblet fra virkeligheden, både når man snakker med borgere og forskere, og når man i det hele taget læser klimavidenskabelige rapporter. Så alle de her sprogblomster, der kommer fra den her talerstol, skal ses i det perspektiv, synes jeg.

Konkret i forhold til det her lovforslag synes jeg der er masser af detaljer, som selvfølgelig er fine, men der er også masser, der giver anledning til bekymring, hvad f.eks. nogle høringssvar har givet udtryk for, og jeg synes, at det er vigtigt, at vi i de næste uger får kigget på dem, så hensigten faktisk bliver opfyldt. Der er f.eks. nogle bekymrende ting i forhold til dobbeltstøtteregler, som det er vigtigt at vi får afklaret.

Derudover bliver jeg også nødt til at bemærke, at der er rigtig mange, der snakker om, at nu skal vi ikke forsinkes, at vi skal have nogle smidige regler, at vi skal være hurtige osv., for alle er meget utålmodige. Men vi bliver nødt til at notere os, at det her med havvindmøller, som det handler om i øjeblikket, altså ligger i aftaler tilbage fra 2018. Det kan man hverken kalde hurtigt, smidigt eller noget som helst i den dur. Så det er jo grundlæggende dybt, dybt utilfredsstillende, at vi står dér, hvor der stort set ingen vindmøller bliver sat op i år. Så det der med at snakke om hastighed og utålmodighed er sådan lidt patetisk i den sammenhæng. Selvfølgelig er der tid til at kigge på at få reglerne i orden og sikre, at der er sammenhæng imellem alle tingene, og i øvrigt også at få styr på, at alle udbudsreglerne bliver lavet på en god måde og efter nogle gode kriterier.

Så jeg ser frem til at kigge nærmere på de her detaljer og i udvalgsarbejdet få afklaret netop de her tekniske detaljer i lovforslaget.

Kl. 10:49

Formanden (Søren Gade):

Tak for det, og der er en enkelt kort bemærkning. Fru Mona Juul, Det Konservative Folkeparti.

Kl. 10:49

Mona Juul (KF):

Tak for det. Jeg har bare lige lyst til at spørge ordføreren, hvor der var sprogblomster i min ordførertale.

Kl. 10:49

Formanden (Søren Gade):

Ordføreren.

Kl. 10:49

Theresa Scavenius (ALT):

Det husker jeg ikke præcis. Det var en generel kommentar til, hvad der er sket den sidste halve time.

Kl. 10:49

Formanden (Søren Gade):

Der er ikke flere korte bemærkninger. Vi siger tak til ordføreren. Jeg giver nu ordet til klima-, energi- og forsyningsministeren.

Kl. 10:49

Klima-, energi- og forsyningsministeren (Lars Aagaard):

Jeg vil først og fremmest takke ordførerne for konstruktive bemærkninger til lovforslaget. VE-udbygningen skal op i skala og i tempo for at imødekomme fremtidens behov for grøn strøm til vores hjem, virksomheder og biler, til power-to-x, så vi kan lave grønne brændstoffer til fly, skibe osv. Centralt i det står sikring af smidigere processer for udbud af havvind, og det er netop, hvad det her lovforslag skal bidrage til. Samtidig foreslår vi med lovforslaget her at implementere en række af bestemmelserne i VE II-direktivet.

Så vil jeg lige sige et par ord om havvind. I løbet af det seneste år er der med brede flertal her i Folketinget lavet aftaler om mere grøn strøm. Hele 9 GW havvind skal i udbud inden længe. Lovforslaget her sigter mod at bidrage til, at den udbudsproces, der foregår forud for møllernes etablering, bliver mere smidig. Indtil nu har Folketinget gennemført en lovændring i forbindelse med hvert eneste havvindsudbud for at sikre hjemmel til at kunne betale støtte til eller opkræve betaling fra en udbudt havvindmøllepark i overensstemmelse med de aftaler, energiforligskredsen har indgået. Ud over at kræve mange arbejdstimer, både her i Folketinget og hos myndighederne, indebærer det også en ikke uvæsentlig procesrisiko for, at udbud forsinkes af den lovproces, hvor hjemlen til betaling og støttemodel fastsættes. Den praksis har været usmidig og dyr i ressourcer og i procesrisiko, og det kan i sidste ende sætte sig i budpriserne. Det foreslår vi med lovforslaget at gøre op med. Vi introducerer en bred hjemmel til, at den siddende klima-, energi- og forsyningsminister kan udbetale støtte og opkræve betaling for elektricitet produceret på fremtidige udbud af havvindmølleparker. Fremover kan betingelserne og nærmere vilkår således fastsættes direkte i de konkrete udbudsmaterialer, som vi også gør for mange andre dele af udbuddet efter aftaler med de relevante aftalekredse.

Og så til VE II-direktivet. Den 19. september sidste år modtog Danmark en begrundet udtalelse fra Europa-Kommissionen, og af den fremgik det, at Kommissionen ikke kunne se, at Danmark fyldestgørende havde implementeret visse bestemmelser i VE-direktivet. Som medlemsland i EU er det vigtigt, at vi implementerer EU-direktiverne korrekt, og derfor blev direktivbestemmelserne vurderet på ny. Energistyrelsen har vurderet det og fundet, at det er nødvendigt at gennemføre en række justeringer i de danske retsregler. Med lovforslaget sikres derfor også implementering af de dele af VE II-direktivet i dansk ret, som udestår.

Jeg tror, jeg skipper den næste side om detaljerne i det, for dem kan vi tage i udvalgsbehandlingen. Så vil jeg bare slutte af med at sige, at lovforslaget altså har de to overordnede formål: for det første at smidiggøre og understøtte den fremtidige udbygning af havvind; og for det andet at sikre, at vi fyldestgørende har implementeret Europa-Kommissionens VE II-direktiv.

Med disse bemærkninger vil jeg anmode om velvillig behandling af lovforslaget, og jeg ser frem til udvalgsbehandlingen.

Kl. 10:52

Formanden (Søren Gade):

Tak for det. Der er en enkelt kort bemærkning. Hr. Søren Egge Rasmussen fra Enhedslisten.

Kl. 10:52

Søren Egge Rasmussen (EL):

Nu er det sådan nogle gange, når vi har lovbehandling, at der er flere elementer, der bliver taget med i det, og ministeren nævnte jo her, at hastighed er vigtigt. Vi har så nogle problemer med åben dør-ordningen, hvor der er 5 projekter, der har fået lov til at køre videre, og så er der 31 projekter, som står på standby. Og sidst vi hørte nyt fra ministeren, var den 20. marts, da der var 4 projekter, der fik lov til at køre videre. Og jeg er da sådan lidt nysgerrig efter at få at vide, hvornår vi hører mere nyt omkring de åben dør-projekter, som ligger, og som jo ville kunne sikre, at vi virkelig får nogle flere havvindmøller op, måske endda inden 2025 – og det kunne også være i god tid inden 2030.

Så hvad er årsagen til, at de elementer ikke er taget med i det her lovforslag, når nu vi er i gang med at ændre en VE-lov? Finder ministeren en løsning uden at ændre lovgivningen?

Kl. 10:53

Formanden (Søren Gade):

Ministeren.

Kl. 10:53

Klima-, energi- og forsyningsministeren (Lars Aagaard):

Processen pågår stadig væk. Vi vender hver en sten. Vores ønske er, at der udbygges havvind hurtigt, herunder at der afsøges alle muligheder for, at åben dør-projekterne kan realiseres. Og så snart der er en afklaring på processen, vil jeg selvfølgelig orientere den relevante forligskreds og Folketinget.

Kl. 10:54

Formanden (Søren Gade):

Hr. Søren Egge Rasmussen.

Kl. 10:54

Søren Egge Rasmussen (EL):

Det forpligter jo lidt, når man bruger ordet hurtigt, for vi oplever, at udbygningen af landvind er gået i stå, og så har vi de der kæmpe projekter, som tager nogle år at opføre, og så er vi noget afhængige af, om der er noget andet, som kunne ske hurtigere. Så derfor synes jeg, det er vigtigt, at vi kommer videre med de her åben dør-projekter og får afklaret, hvad det er, der er problemet.

Kan ministeren løfte sløret for, hvad det er for en tidsplan, der opereres med? Hvornår får vi næste nyhed om åben dør-projekterne?

Kl. 10:54

Formanden (Søren Gade):

Ministeren.

Kl. 10:54

Klima-, energi- og forsyningsministeren (Lars Aagaard):

Så lang tid der er håb, arbejdes der, og jeg vender tilbage, så snart der er en endelig afklaring.

Kl. 10:55

Formanden (Søren Gade):

Tak for det.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Klima-, Energi- og Forsyningsudvalget, og hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

13) 1. behandling af beslutningsforslag nr. B 16:

Forslag til folketingsbeslutning om varig bevilling til Klimarådets understøttelse af klimaloven.

Af Mai Villadsen (EL), Lisbeth Bech-Nielsen (SF) og Samira Nawa (RV) m.fl.

(Fremsættelse 17.01.2023).

Kl. 10:55

Formanden (Søren Gade):

Jeg giver nu ordet til ordføreren for forslagsstillerne, hr. Søren Egge Rasmussen, Enhedslisten.

Kl. 10:55

Begrundelse

(Ordfører for forslagsstillerne)

Søren Egge Rasmussen (EL):

Jeg skal motivere det her beslutningsforslag, som fremsættes af Enhedslisten, SF og Radikale. Det er et forslag til folketingsbeslutning om en varig bevilling til Klimarådets understøttelse af klimaloven, og det lyder:

Folketinget pålægger regeringen at sikre en varig bevilling svarende til 25,1 mio. kr., så Klimarådet kan udføre sit arbejde i henhold til klimaloven, som minimum indtil Danmark er klimaneutralt. Forslaget vil ikke forhindre, at der kan tilføres yderligere midler til Klimarådet.

Hvorfor er det her nødvendigt? Ja, det er ikke nok, at man bare har et 70-procentsreduktionsmål i 2030, og at man har et 50-54-procentsreduktionsmål i 2025. Hvordan når vi bedst dertil? Hvis man kigger på, hvad der egentlig står i bekendtgørelse af lov om klima, så står der:

»Indfrielsen af Danmarks klimamål skal ske så omkostningseffektivt som muligt under hensyntagen til både den langsigtede grønne omstilling, bæredygtig erhvervsudvikling og dansk konkurrencekraft, sunde offentlige finanser og beskæftigelse, samt at dansk erhvervsliv skal udvikles og ikke afvikles.«  

Det lyder lidt kompliceret. Og der er det jo rigtig godt at have et uafhængigt Klimaråd, som kan rådgive Folketinget og regeringen om, hvad der er det bedste at gøre. Det sker jo bl.a. i den årlige klimaredegørelse, hvor det jo indtil nu er blevet sandsynliggjort, at med de handlinger, flere regeringer har taget, er det ikke sandsynligt, at vi kommer i mål med 2025-målet og 2030-målet. Og der har vi jo brug for nogle gode råd. Vi står også med en række komplicerede sager, når vi holder udbud om store milliardbeløb, og hvor det sådan set er vigtigt og godt at Klimarådet kan være med på sidelinjen og kan rådgive politikere. Og det gør man jo bedst, hvis man har gode rammer, og det har man bl.a., hvis man har en stabil økonomi og man har vished for, at man har løn til sine ansatte og kan planlægge de analyser, som kan forelægges for Folketinget. Så jeg håber, at vi får en god debat om beslutningsforslaget.

Kl. 10:58

Formanden (Søren Gade):

Tak til hr. Søren Egge Rasmussen. Forhandlingen er åbnet, og den første, der får ordet, er klima-, energi- og forsyningsministeren.

Kl. 10:58

Forhandling

Klima-, energi- og forsyningsministeren (Lars Aagaard):

Tak for ordet, og tak for forslaget til Enhedslisten, SF og Radikale Venstre. Forslaget handler om at give Klimarådet en varig bevilling på 25,1 mio. kr., hvilket svarer til den nuværende forøgede bevilling. Jeg er helt enig med forslagsstillerne i, at Klimarådet skal løfte de opgaver, som er beskrevet i klimaloven, hvis vi skal løse klimaudfordringen. Og det kræver, at vi lykkes med en gennemgribende omstilling af det danske samfund.

Hvis en omstilling skal nyde opbakning i befolkningen og inspirere andre lande til at følge trop, er det afgørende, at den gennemføres ansvarligt og klogt. Det er derfor vigtigt, at regeringen kan modtage rådgivning af høj kvalitet i forhold til tilrettelæggelse af klimaindsatsen. Parallelt med indgåelse af aftale om klimalov i 2019 blev der afsat en midlertidig øget bevilling til Klimarådet på finansloven for 2020, og den udløber med udgangen af 2023. Den øgede bevilling skulle styrke Klimarådets sekretariats samfundsøkonomiske kompetencer. Disse kompetencer skulle øge kapaciteten til at vurdere samfundsøkonomiske konsekvenser af klimapolitiske forslag. Det er vigtigt for at hjælpe regeringen med at afveje de forskellige klimapolitiske virkemidler i tråd med klimalovens guidende principper.

Vi er rigtig glade for Klimarådets arbejde og ønsker, at rådet skal have gode arbejdsvilkår. I den forbindelse er det vigtigt at understrege, at dette års finanslovsforslag ikke ændrer på Klimarådets øgede bevilling i 2023. Jeg vil også nævne, at den skrænt, som er i budgetoverslagsåret for 2024, for øvrigt også fremgik af finansloven for 2022. Jeg kan godt forstå, at Klimarådet ligesom mange andre råd og nævn på finansloven ønsker at vide, hvad der sker, når en midlertidig bevilling står til at udløbe. Men vi har endnu ikke drøftet Klimarådets fremtidige bevilling.

Det er dog principielt for regeringen, at der tages samlet stilling til en forlængelse af finanslovsbevillinger i regi af finanslovsprocessen. Vi følger helt normal praksis ved bevillingsudløb og muliggør en samlet prioritering af de statslige udgifter, og her vil bevillingen til Klimarådet også blive drøftet. Her vil vi selvfølgelig sikre, at der er balance mellem Klimarådets opgaver og ressourcer.

Til slut vil jeg gentage, at regeringen sætter stor pris på Klimarådets rådgivning i forhold til tilrettelæggelse af klimaindsatsen. Regeringens ambitioner fremgår af regeringsgrundlaget. Vi har sat os det mest ambitiøse klimamål nogen sinde, og vi vil skrue yderligere op for tempoet i den grønne omstilling. Klimarådgivning af høj kvalitet kommer derfor også fremadrettet til at være vigtig. Tak for ordet. Jeg ser frem til den videre drøftelse.

Kl. 11:00

Formanden (Søren Gade):

Tak for det. Der er en række korte bemærkninger. Først er det hr. Søren Egge Rasmussen fra Enhedslisten.

Kl. 11:00

Søren Egge Rasmussen (EL):

Jamen det er jo godt, at ministeren nævner, at Klimarådet skal have gode arbejdsvilkår og skal have ressourcer. Men det, vi står over for, er, at hvis det finanslovsforslag, der ligger, bare bliver vedtaget, så er der jo ikke vished for, at Klimarådet har mere end 9,3 mio. kr. i 2024. Så kan man påstå, at der kommer et nyt finanslovsforslag i august, og hvis der ikke bliver udskrevet valg, så bliver det jo nok vedtaget i december måned. Synes ministeren, at det er gode arbejdsforhold for Klimarådet, at man antagelig først i december måned i år ved, om man har mere end 9,3 mio. kr. til sine opgaver i 2024?

Kl. 11:01

Formanden (Søren Gade):

Ministeren.

Kl. 11:01

Klima-, energi- og forsyningsministeren (Lars Aagaard):

Ja, det er gode vilkår, og det er de samme vilkår, som gælder i alle andre institutioner, der modtager penge fra finansloven. Så det anser jeg for at være gode og helt almindelige vilkår, som gælder for alle.

Kl. 11:02

Formanden (Søren Gade):

Hr. Søren Egge Rasmussen.

Kl. 11:02

Søren Egge Rasmussen (EL):

Nu har vi jo den grønne fond, hvor vi jo endnu ikke er begyndt at udmønte, hvordan pengene skal bruges. Det er vel op mod 50 mia. kr. over en årrække, og de skal jo bruges til omstilling. Og der har vi brug for at få gode råd om, hvordan vi bedst bruger de penge. Og jeg synes, at det her beløb på 25 mio. kr. til Klimarådet om året er et meget lille beløb i forhold til det, som vi samlet bruger på den omstilling, vi er i gang med, og når de store udbud, som ministeren selv står i spidsen for, skal planlægges. Synes ministeren ikke, at det er rimeligt, at vi kommer frem til hurtigt at lande en aftale om, at der bruges 25 mio. kr. fra den grønne fond årligt?

Kl. 11:02

Formanden (Søren Gade):

Ministeren.

Kl. 11:02

Klima-, energi- og forsyningsministeren (Lars Aagaard):

Forhandlingerne om det spørgsmål foregår i finanslovsforhandlingerne, og jeg hører en interesse fra Enhedslisten i at være en del af finanslovsforhandlingerne. Og da de ikke er afsluttet endnu, kan man vel nå at melde sig ind, hvis man har den interesse. Det er der, den forhandling foregår.

Kl. 11:02

Formanden (Søren Gade):

Fru Lisbeth Bech-Nielsen, Socialistisk Folkeparti.

Kl. 11:02

Lisbeth Bech-Nielsen (SF):

Det bestemmer regeringen jo for så vidt selv. Man kan jo sagtens finansiere et råd gennem den grønne fond, hvis man vil det, og hvis man vil give den forudsigelighed og vished om, at det arbejde kan fortsætte nu. Det er jo også regeringen selv, der har besluttet, at man helt undtagelsesvis kun vil lave finanslov for 1 år ad gangen. Normalt har vi jo nogle overslagsår, så netop råd og nævn og andre, der skal finansieres på finansloven, kender deres arbejdsbetingelser ud i fremtiden. Derfor er det jo, som min kollega fra Enhedslisten siger, at vi kan komme frem til december, uden at man ved, hvad man har at gøre godt med. Så ved ministeren jo udmærket også godt, hvad der så sker. Så går der processer i gang med, at folk skal afskediges, og man påtager sig ikke nye opgaver. Synes ministeren, at det er en klædelig usikkerhed, specielt i en tid, hvor Klimarådet kommer med kritik af regeringen for ikke at løfte den opgave, som regeringen skal løfte i henhold til klimaloven?

Kl. 11:03

Formanden (Søren Gade):

Ministeren.

Kl. 11:03

Klima-, energi- og forsyningsministeren (Lars Aagaard):

Spørgsmålet om bevillingen på budgetoverslagsårene håndteres i finanslovsforhandlingerne, og dem, der deltager i de forhandlinger, er velkommen til at bringe temaet op. Hvorfra den konkrete finansiering, ifald man vil lave en aftale i budgetoverslagsåret, så skal komme fra – den grønne fond eller andet – vil jeg overlade til dem, der varetager finanslovsforhandlingerne.

Kl. 11:04

Formanden (Søren Gade):

Fru Lisbeth Bech-Nielsen.

Kl. 11:04

Lisbeth Bech-Nielsen (SF):

Jamen jeg skal forhandle finanslov, og der er ikke nogen overslagsår, fordi regeringen har besluttet, at man kun vil lave finanslov for 1 år. Så det, ministeren siger, passer jo ikke i år, for vi kan ikke lave en langsigtet finansiering, fordi vi kun laver finanslov for det her år i de her uger, hvor vi forhandler. Derfor kan vi ikke give den sikkerhed til klimaloven. Jeg bliver nødt til at gentage mit spørgsmål: Synes klimaministeren, at det er en klædelig usikkerhed at give et råd, som er kommet med en kritik af regeringen for ikke at løfte den måske mest presserende opgave, vi står over for som land, nemlig at leve op til klimaloven?

Kl. 11:05

Formanden (Søren Gade):

Ministeren.

Kl. 11:05

Klima-, energi- og forsyningsministeren (Lars Aagaard):

Det følger af fuldstændig almindelig praksis, at enhver, der modtager penge fra finansloven, først har hundrede procent sikkerhed, når finansloven er vedtaget. Man er velkommen til at tage temaet op i de igangværende finanslovsforhandlinger. Det vil også være sådan, at ifald der ikke er nogen, der tager det op, og der ikke sker noget i finanslovsforhandlingerne, vil regeringen med sit finanslovsforslag fremlægge regeringens bud på bevillingen for 2024 til Klimarådet. Og det gælder så for Klimarådet, som det gælder for alle andre, hvad der kommer til at blive sat af der. Derudover vil jeg lige nævne, at Klimarådet i øvrigt har en mindre opsparet formue, der gør, at der ikke er nogen akutte økonomiske problemer for Klimarådet.

Kl. 11:05

Formanden (Søren Gade):

Fru Samira Nawa, Radikale Venstre.

Kl. 11:05

Samira Nawa (RV):

Tak. Det er godt at høre ministeren sætte ord som »vigtig« og »glad for« på netop Klimarådets arbejde. Altså, det deler jeg fuldstændig. Men når det er så vigtigt at fastholde bevillingen og skabe en sikkerhed omkring det, så handler det jo også om at kunne fastholde nogle dygtige medarbejdere og ikke komme ud i en situation, som fru Lisbeth Bech-Nielsen påpeger, nemlig at der sker afskedigelser og usikkerhed.

Ministeren peger på, at man kan bringe det op i finanslovsforhandlingerne. Det har Radikale Venstre gjort de gange, vi har haft muligheden for det, og så får jeg jo lyst til at spørge, om ministeren har bragt det ind som et ønske. Jeg forstår jo, at regeringen er et arbejdsfællesskab, hvor man godt må mene noget forskelligt. Så har ministeren bragt det op som en vigtig ting i forhold til det finanslovsforslag, der netop er blevet fremsat?

Kl. 11:06

Formanden (Søren Gade):

Ministeren.

Kl. 11:06

Klima-, energi- og forsyningsministeren (Lars Aagaard):

Jeg står bag det finanslovsforslag, som er fremlagt til forhandling, og jeg har i processen også noteret mig, at der i forhandlingerne bliver rejst spørgsmål om, om der kunne sikres en afklaring af 2024-finanslovsbevillingen for Klimarådet, og jeg har afgivet fakta om det. Så jeg støtter hundrede procent de forhandlinger, der foregår fra regeringens side.

Jeg tror, du havde et delspørgsmål mere, men det fik jeg ikke noteret.

Kl. 11:07

Formanden (Søren Gade):

Men så er det godt, at fru Samira Nawa har et yderligere spørgsmål. Værsgo.

Kl. 11:07

Samira Nawa (RV):

Tak. Jamen det var egentlig for at forstå det. Hvis man både synes, at det her er en meget akut krise, og man som klimaminister står i spidsen for at skulle løse den, kan man så ikke også samtidig se det meget problematiske i, at det råd, der skal være regeringens grønne vagthund, bliver der skåret på? Det er nok ude i fremtiden, men man får jo netop skabt den her finansielle ustabilitet omkring sig.

Jeg kan se, at formanden har rejst sig.

Kl. 11:07

Formanden (Søren Gade):

Ministeren.

Kl. 11:07

Klima-, energi- og forsyningsministeren (Lars Aagaard):

Dengang Radikale Venstre havde indflydelse som støtteparti, var man med til at vedtage en midlertidig bevilling. Finansloven for 2022 indeholdt skrænten, dengang Radikale Venstre var støtteparti. Skrænten er ikke ny, og derfor er det helt naturlige sted, det håndteres, i de løbende finanslovsforhandlinger, og jeg ser frem til at modtage resultatet af dem.

Kl. 11:08

Formanden (Søren Gade):

Fru Theresa Scavenius, Alternativet.

Kl. 11:08

Theresa Scavenius (ALT):

Jeg er meget enig i de kritikpunkter, der allerede er blevet rejst, så jeg vil bare spørge om noget andet. Ministeren nævnte lige her i sin tale, at der skulle skrues op for den grønne omstilling, altså at tempoet skulle skrues op. Mit spørgsmål er: Hvornår skal det ske? Klimarådet har netop lavet en rapport, hvor de siger, at det skal ske inden for 10 måneder, hvis vi skal have nogen som helst chance for at nå vores 2025-mål. Så spørgsmålet er også lidt, om det er normal praksis for ministeren, at han, hvis han f.eks. ikke kan betale huslejen om 10 måneder, så faktisk ingenting gør. Eller hvornår er det, man faktisk skal begynde at forholde sig til, at der er en skrænt om 10 måneder?

Kl. 11:09

Formanden (Søren Gade):

Ministeren.

Kl. 11:09

Klima-, energi- og forsyningsministeren (Lars Aagaard):

Man skal forholde sig til skrænten, når man forhandler finanslov.

Kl. 11:09

Formanden (Søren Gade):

Fru Theresa Scavenius.

Kl. 11:09

Theresa Scavenius (ALT):

Jamen det her er faktisk ikke kun den finansielle del. Det her handler også om det politiske indhold, og der er jo en sammenhæng dér, i forhold til hvordan vi finansierer noget, der giver os viden om det politiske indhold, der mangler.

Kl. 11:09

Formanden (Søren Gade):

Ministeren.

Kl. 11:09

Klima-, energi- og forsyningsministeren (Lars Aagaard):

For ikke at gentage mig selv vil jeg blot fremhæve, at jeg har en løbende god dialog med Klimarådet; det har mit system; det har jeg med formanden. Jeg er meget glad for deres arbejde. Jeg modtager deres rådgivning, så der ligger ikke noget negativt over for Klimarådet skjult i budgetoverslagsårene på finansloven, lige så vel som jeg antager, at dem, der vedtog det som en midlertidig bevilling, hvor der også var en skrænt i 2022, heller ikke havde en iboende negativ tilgang til Klimarådet.

Kl. 11:10

Formanden (Søren Gade):

Hr. Morten Messerschmidt, Dansk Folkeparti.

Kl. 11:10

Morten Messerschmidt (DF):

Nu har vi jo før set, at Klimarådet har haft politisk slagside og ageret som venstrefløjens forlængede arm. Jeg mindes bl.a., at man for et par år siden kom med sin anbefaling, i relation til hvad der skulle ske med Nordsøolien, hvor man på trods af det opdrag, man har direkte i loven, slet ikke havde indregnet konsekvenserne for beskæftigelsen. Det er jo så håndteret nu.

Men det, jeg vil spørge ministeren om, er, om ikke han, hvis man giver Klimarådet en fuldstændig vished for, at pengene bare kommer år efter år efter år, frygter, at man risikerer en magelighed, der kan opstå, når Klimarådet ved, at pengene kommer uanset hvad. Der er ikke nogen kritik; der er ikke nogen konsekvens af, at der ageres mere som røde end som grønne. Og det kunne være det, der var det væsentligste argument for at sige, at de kun skal vide sig sikre 1 år ad gangen, sådan at ministeren nemlig kan sørge for, at de bliver holdt på dydens og saglighedens smalle sti, i modsætning til hvad vi tidligere har set.

Kl. 11:11

Formanden (Søren Gade):

Ministeren.

Kl. 11:11

Klima-, energi- og forsyningsministeren (Lars Aagaard):

Nej, det vil jeg anse som værende lidt uden for mit ordentlighedskompas. Vi skal løbende tage stilling til, hvad det er for nogle opgaver, vi ønsker Klimarådet skal varetage – de er bl.a. fastsat i klimaloven – og så skal vi sørge for, at der er et finansielt grundlag for, at den opgave kan varetages. Det er rigtigt, som hr. Morten Messerschmidt er inde på, at det er klart, at det godt kan ændre sig. Der er jo ikke noget, der på den måde er skrevet i runer til evig tid, men udgangspunktet er, at der skal være sammenhæng mellem den opgave, vi stiller, og den finansiering, vi stiller til rådighed, og så skal der være en kærlighed omkring det armslængdeprincip, der skal gælde for Klimarådet. De er en uafhængig rådgiver, og de skal komme med uafhængige råd til regeringen. Det er ikke Vogternes Råd, så det er ikke sådan, at hverken Folketinget eller regeringen er tvunget til i detaljen at følge de råd, der kommer fra Klimarådet, lige så vel som det også gælder for de økonomiske råd, nemlig at der modtager vi også rådgivning, men heller ikke med nogen pligt til at gennemføre rådene i den form, de gives.

Kl. 11:12

Formanden (Søren Gade):

Hr. Morten Messerschmidt.

Kl. 11:12

Morten Messerschmidt (DF):

Det er vi slet ikke uenige om. Det, jeg forholder mig til, er den magelighed, der vil indtræffe, hvis man sikrer rådet finansiering i al tid frem, som de røde gerne vil. Vi har jo tidligere set i hvert fald Venstre, som dog er regeringsparti i samme regering som ministeren, udtale, at det daværende Klimaråd – og det er ikke mange år siden – var venstrefløjens Klimaråd. Vi så, at hr. Lars Christian Lilleholt, da han tiltrådte som formand, var nødt til at skifte formanden ud, simpelt hen fordi der var socialistisk slagside. Klimarådet dengang var mere rødt, end det var grønt. Og der er det bare min bekymring, at hvis venstrefløjen får det, som de gerne vil have det, vil man gå i den retning igen, for så vil mageligheden atter indtræffe, og så er der ingen grund til at holde sig på det grønne spor, på det saglige spor.

Kl. 11:13

Formanden (Søren Gade):

Ministeren.

Kl. 11:13

Klima-, energi- og forsyningsministeren (Lars Aagaard):

Jeg er sådan set enig med spørgeren i, at man, uanset hvor man bruger offentlige penge til råd og nævn, skal vurdere, om den indsats, der ydes, står mål med det finansielle bidrag, der så kommer fra fædrelandet til dem. Jeg er overordnet set tilfreds med Klimarådets indsats. Jeg opfatter det langt hen ad vejen som mit Klimaråd. Der er lavet nogle justeringer i klimaloven, for så vidt angår formand, så det nu er en selvudpegende konstruktion, og det understøtter den nødvendige armslængde, der skal være mellem Klimarådet og den til enhver tid siddende regering, og det er jeg yderst tilfreds med.

Kl. 11:13

Formanden (Søren Gade):

Tak for det. Der er ikke flere korte bemærkninger, så vi går i gang med ordførerrækken, og den første ordfører er fru Lea Wermelin, Socialdemokratiet.

Kl. 11:14

(Ordfører)

Lea Wermelin (S):

Tak for det. Jeg var lige ved at slå mig frem før for at komme ivrigt op på talerstolen, men nu er jeg her jo så.

Først og fremmest er det, jeg nok tager mest ned fra debatten her indtil videre, at der jo er en enormt bred politisk opbakning til det uafhængige Klimaråd, vi har i Danmark. Der er rigtig stor respekt om deres arbejde, og vi sætter også i Socialdemokratiet enormt stor pris på at få den uafhængige vurdering af den politik, som vi vedtager herinde. For hvis vi skal løse klimakrisen, og det skal vi, for det er en bunden opgave, så skal vi ikke alene sørge for at have de ambitiøse mål – dem har vi – men vi skal også sørge for at komme i mål. Der kan man sige, at vi jo har nogle utrolig dygtige embedsmænd, som hjælper os med at levere på de politiske aftaler, som vi har lavet – altså sørge for, at det, vi aftaler politisk, rent faktisk også bliver til virkelighed, og vi har lavet rigtig, rigtig mange klimaaftaler de seneste år. Men det er selvfølgelig ikke nogen nem opgave, og derfor er det kun brugbart, at vi også har et Klimaråd, som også tør pege på de ømme punkter, hvor vi også godt ved at der kan være nogle usikkerheder, og hvor der er behov for at levere noget mere.

Så vi lytter jo også, når det er, at Klimarådet kommer med deres anbefalinger. Det har været ret tydeligt, også de seneste år, hvor de sagde, at der eksempelvis er behov for en CO2-afgift i industrien. Det er jo noget af det, vi nu har fået på plads. Det samme gælder i forhold til ccs, som jo også er noget af det, vi arbejder intensivt med. Så vi er i fuld gang med også at kigge på de seneste anbefalinger.

Når vi så kigger ned i det beslutningsforslag, der ligger her, som jo handler om de midler, der går til Klimarådet, så er jeg selv stolt og glad over, at vi med en række af de forslagsstillere, som jo er på det her forslag, også var med til at sikre en ekstraordinær høj bevilling til Klimarådet. Det var jo en 4-årig bevilling, vi blev enige om, som lå oven i, kan man sige, den permanente bevilling, der ligger til Klimarådet, og det er jo så også det, der gør, at der kommer en skrænt.

Jeg har undret mig personligt over noget af den kritik, der har været derude, for jeg ved, at mange af de dygtige ordførere, som har udtalt sig, og som selv sidder med til forhandlinger om finansloven og andet, udmærket godt ved, at det er fuldstændig normal praksis, at når der er bevillinger, der udløber, så tager man selvfølgelig også stilling til dem.

Så jeg sætter pris på den store opbakning, der er til Klimarådet. Vi kommer selvfølgelig til at tage stilling til deres bevilling. Vi synes, de gør et godt stykke arbejde, men det er altså ikke her med et beslutningsforslag i Folketingssalen, at vi plejer at tage den slags beslutninger. Det gælder her, og det gælder for alle andre områder. Tak for ordet.

Kl. 11:16

Formanden (Søren Gade):

Tak for det. Der er en række korte bemærkninger. Først er det hr. Søren Egge Rasmussen fra Enhedslisten.

Kl. 11:16

Søren Egge Rasmussen (EL):

Vi plejer heller ikke at vedtage en finanslov for det indeværende år sådan hen i april eller maj måned, så alt er jo ikke, som det plejer. Jeg vil sige, at det jo ikke er den nuværende klima-, energi- og forsyningsminister, der er den eneste skurk i det her, for problemet omkring den manglende finansiering blev sådan set rejst af Enhedslisten tilbage i september 2022 over for den daværende klima-, energi- og forsyningsminister, og han svarede sådan set, at der senest i forbindelse med udarbejdelsen af finansloven for 2024 ville blive taget stilling til Klimarådets fremadrettede bevillingsprofil osv. Og der må man bare sige, at på det tidspunkt havde vi jo stadig væk et håb om, at vi kunne forhandle en finanslov i efteråret 2022, og der kunne vi jo sådan set have løst problemet på det daværende tidspunkt med den daværende regering og det siddende parlamentariske grundlag, som sådan set kunne have kigget ind i, hvad der egentlig er rimeligt i 2024. Vi kunne have løst problemet dér. Kan ordføreren ikke se, at vi har et særligt problem her, når finansloven vedtages så sent?

Kl. 11:18

Formanden (Søren Gade):

Ordføreren.

Kl. 11:18

Lea Wermelin (S):

Jeg ved ikke helt, om jeg skal tolke det som sådan en særlig kærlighed til den foregående regering fra Enhedslistens side. Men det er jo dejligt, hvis man også satte pris på samarbejdet dengang. Altså, nu blev den tidligere minister jo citeret meget korrekt, nemlig i forhold til at man senest i forbindelse med finansloven for 2024 ville tage stilling til den skrænt, der er. Det er jo, fordi man har kendt til – og det viser det svar jo også så ganske udmærket – at det var en 4-årig bevilling, og derfor ville man skulle tage stilling til, hvad der så sker, når den bevilling udløber, og det siger det citat jo fuldstændig klart, og det er også det, der sådan set er blevet fulgt, i forhold til hvor vi står i dag. Så vi kommer til at tage stilling til Klimarådets bevilling, selvfølgelig.

Kl. 11:18

Formanden (Søren Gade):

Hr. Søren Egge Rasmussen.

Kl. 11:18

Søren Egge Rasmussen (EL):

Nu har ordføreren jo ligesom udtrykt en eller anden sympati for Klimarådet. Kan ordføreren ikke se, at der er et kæmpe problem, hvis man først i december 2023 får fastlagt, om Klimarådet har mere end 9,3 mio. kr. i 2024? Det er jo det, der er kernen i det her, og hvis man skal lave et godt stykke arbejde, når man skal lave en opsamling og status på klimaindsatsen, som skal leveres politisk omkring februar eller marts, er det jo nødvendigt, at den er i fuld sving inden da, og at der er medarbejdere til at lave den. Kan ordføreren ikke se, at vi har et kæmpe problem her i forhold til Klimarådets bevilling?

Kl. 11:19

Formanden (Søren Gade):

Ordføreren.

Kl. 11:19

Lea Wermelin (S):

Det er rigtigt, at jeg udtrykker stor sympati for Klimarådets arbejde. Vi har jo selv som parti været med til at oprette Klimarådet. Så selvfølgelig har vi stor sympati for deres arbejde. Vi har så også været med til som et parti i regering at lave en ekstraordinært høj bevilling sammen med en række af de forslagsstillere, der er på beslutningsforslaget her i dag, fordi vi netop sætter pris på uafhængig rådgivning og anbefalinger og på at få sat en lup på det arbejde, der bliver lavet i Folketinget. Det er også derfor, jeg siger, at selvfølgelig kommer vi til at tage stilling til den problemstilling. Det er jo helt fair. Jeg synes bare, at den kritik, der har været, ikke afspejler den normale praksis, der er herinde.

Kl. 11:19

Formanden (Søren Gade):

Fru Samira Nawa, Radikale Venstre.

Kl. 11:20

Samira Nawa (RV):

Tak. S-ordføreren, fru Lea Wermelin, kommer med meget flotte og rosende ord om Klimarådet og har også en stolthed, kan man mærke, over det arbejde, som vi sammen tidligere har lavet for både at få sat gang i Klimarådet, men også den ekstraordinære bevilling, men hun vil alligevel ikke tage stilling, fordi der er noget processuelt forkert i, at det er et beslutningsforslag osv. osv.

Men hvad er holdningen til, at det Klimaråd jo beskæres fra 2024? Hvordan kan det så leve op til de flotte og rosende ord, som fru Lea Wermelin startede sit indlæg med?

Kl. 11:20

Formanden (Søren Gade):

Ordføreren.

Kl. 11:20

Lea Wermelin (S):

Først og fremmest vil jeg gerne kvittere for, at det også bliver hørt, at det sådan set er der, hvor vi står som parti: Vi ønsker et stærkt og uafhængigt Klimaråd i Danmark. Det er Socialdemokratiets position, og det er også derfor, vi både har besluttet at oprette det og også, bl.a. sammen med Radikale Venstre, har lavet den ekstraordinære bevilling, sådan at der var nogle ekstra muskler i den her vigtige situation, vi står i, med hensyn til at løse klimakrisen.

Så bliver der sagt, at det er, fordi det er processuelt forkert. Nej, det er jo ikke så meget, fordi det er processuelt forkert. Det er jo et spørgsmål om at sige, at når vi finder finansieringen – og det ved fru Samira Nawa jo også udmærket godt – så sker det bl.a. i en finanslov. Det er også der, hvor man kan se skrænten, og det er jo også derfor, vi åbent og ærligt har sagt, at vi selvfølgelig kommer til at skulle tage stilling til det.

Jeg synes ikke, at det er en rigtig udlægning at sige, at Klimarådet bliver beskåret. Altså, der er ikke fjernet en krone. Den her regering har ikke fjernet en krone fra Klimarådet. Det, der udestår, er jo så at tage en politisk beslutning i en finanslovsforhandling om, hvordan bevillingen til Klimarådet skal se ud i fremtiden, og det kommer vi selvfølgelig til at gøre.

Kl. 11:21

Formanden (Søren Gade):

Fru Samira Nawa.

Kl. 11:21

Samira Nawa (RV):

Når jeg spurgte, som jeg gjorde, var det faktisk, fordi der hos mig opstår tvivl om Socialdemokratiets position. For der bliver talt om – med en vis stolthed – hvad der er sket, men der bliver ikke talt med samme sikkerhed, når vi så skal snakke om fremtiden for netop Klimarådet.

Så jeg er faktisk i tvivl om Socialdemokratiets position. For man kan ikke både sige, at det er et vigtigt og godt råd og vi har sikret ekstra bevillinger, og så samtidig trække på skuldrene ad, at det faktisk ser ud til, at bevillingerne ikke fortsætter, medmindre vi f.eks. vedtager det her beslutningsforslag.

Kl. 11:22

Formanden (Søren Gade):

Ordføreren.

Kl. 11:22

Lea Wermelin (S):

Jeg vil da gerne prøve at være så klar, som jeg overhovedet kan. Socialdemokratiet ønsker et stærkt Klimaråd i Danmark. Det er derfor, vi har været med til at oprette det. Det er også derfor, vi har givet det en ekstraforhøjet bevilling, bl.a. sammen med ordførerens parti, og vi synes, det er et utrolig godt input til den klimapolitik, vi fører i Danmark.

Hvordan forholder vi os så til de bevillinger, der er, generelt? Det gælder Klimarådet; det gælder alt andet. Ja, det gør vi jo i de finanslovsforhandlinger, der er. Så der er intet utraditionelt i den måde, vi gør det på her. Kommer vi til at tage stilling til Klimarådets bevilling? Ja, det gør vi, og vi synes, de gør et godt stykke arbejde.

Kl. 11:23

Formanden (Søren Gade):

Fru Lisbeth Bech-Nielsen, Socialistisk Folkeparti.

Kl. 11:23

Lisbeth Bech-Nielsen (SF):

Hvis man mener – som jeg kan høre på Socialdemokratiets ordfører at hun gør – at Klimarådets arbejde er rigtig vigtigt, vil ordføreren så ikke medgive, at hvis man får at vide i december, hvorvidt man har en økonomi til at fortsætte sine projekter og til at kunne beholde sine medarbejdere, så kan man ikke vente med at afgøre sine medarbejderes skæbne? Det, der vil ske, er jo højst sandsynligt, at nogle vil blive afskediget, og det er måske nogle, der sidder inde med en afgørende viden i forhold til netop at give gode råd til den til enhver tid siddende regering. Og det er rigtigt, at der er en dårlig tradition med at fylde skrænter op alt, alt for sent i finanslovsprocesserne, men bare fordi man behandler nogle organisationer dårligt, er det vel ikke ensbetydende med, at man altid behøver at gøre det.

Kl. 11:24

Formanden (Søren Gade):

Ordføreren.

Kl. 11:24

Lea Wermelin (S):

Jeg vil faktisk kvittere for ærligheden, for det er jo lige præcis det, vi taler om her i dag. Hvis man sidder derude uden for Folketingssalen, kan det godt være svært at finde ud af, hvordan de her processer foregår, men det er jo præcis, som SF's ordfører siger, nemlig at der bliver fyldt skrænter op der, hvor man har lavet flerårige bevillinger. Og det er da klogt at gøre det, også i forhold til Klimarådet, hvor vi gjorde det med de 4-årige bevillinger. Men det fungerer jo på den måde, at det også kan være 1-årige bevillinger; det har vi set før, og det har vi også set i forbindelse med andre organisationer, og jeg har også talt med Klimarådet om det. Så vi er jo selvfølgelig opmærksomme på den problemstilling, og det er også derfor, jeg bare må gentage, at vi selvfølgelig kommer til at tage stilling til Klimarådets bevilling. Jeg synes bare ikke, at den kritik, der er blevet rejst af det her, afspejler den tradition, vi har i Folketinget, og som både gælder her og alle andre steder.

Kl. 11:24

Formanden (Søren Gade):

Fru Lisbeth Bech-Nielsen.

Kl. 11:24

Lisbeth Bech-Nielsen (SF):

Kritikken går på, at når vi forhandler finanslov, har vi også nogle overslagsår, så vi kan vise organisationer eller dem, der skal modtage penge, hvad der kommer til at ske på sigt. Derfor kan man, hvis man har en skrænt, jo godt et år forinden sige, at de ikke får flere penge, og så kan de agere efter det, eller sige, at man fylder den skrænt op, og så kan de agere efter det. Man behøver jo ikke vente, til 3 uger – inklusive en juleferie – før folk får at vide, om de skal fyre halvdelen af deres personale.

Kl. 11:25

Formanden (Søren Gade):

Ordføreren.

Kl. 11:25

Lea Wermelin (S):

Jeg vil sige, at en ting jo er, at der er et helt fair politisk ønske om allerede nu at sige, hvor man står i forhold til en finanslov, som gælder fra 2024, men det, kritikken er gået på, er, hvis jeg husker overskriften korrekt, at regeringen slagter Klimarådet, og det er jo lodret forkert. Der er ikke fjernet en krone. Og jeg er da helt ommærksom på den problemstilling med hensyn til skrænten. Vi synes som sagt, at Klimarådet gør et rigtig godt stykke arbejde, men det er jo simpelt hen ikke dækkende for den måde, som vi forhandler finanslov på her i Danmark – det er faktisk helt forkert.

Kl. 11:26

Formanden (Søren Gade):

Fru Theresa Scavenius, Alternativet.

Kl. 11:26

Theresa Scavenius (ALT):

Nu har ordføreren snakket meget om proces og teknikaliteter, men spørgsmålet er bare: Anerkender ordføreren, at Klimarådet står svækket administrativt og personalemæssigt på grund af den manglende bevilling?

Kl. 11:26

Formanden (Søren Gade):

Ordføreren.

Kl. 11:26

Lea Wermelin (S):

Jeg taler ikke meget om proces og teknikaliteter. Jeg taler om, at vi i Socialdemokratiet har været med til at oprette et Klimaråd, som vi synes gør et rigtig godt stykke arbejde. Vi har sat nogle utrolig ambitiøse mål. Det er da vigtigt for os at få uafhængig rådgivning, anbefalinger og ris og ros i den forbindelse. Det er derfor, vi har lavet det i sin tid. Vi har også givet det en forhøjet ekstraordinær bevilling, en 4-årig bevilling. Den udløber så ikke i år, men næste år. Og det er klart, at vi selvfølgelig kommer til at tage stilling til det. Jeg har også selv mødtes med Klimarådets formand, og det er klart, at de jo også gør opmærksom på, at de, hvis de skal fortsætte det arbejde, så også ønsker en fortsat bevilling. Så det er da noget af det, vi kigger på, og det kommer vi også til at tage stilling til.

Kl. 11:27

Formanden (Søren Gade):

Fru Theresa Scavenius.

Kl. 11:27

Theresa Scavenius (ALT):

Ordføreren svarer ikke rigtig på mit spørgsmål om, hvorvidt hun anerkender svækkelsen af institutionen. Så har jeg en ting mere. Grunden til, at vi gerne vil have stabile finansielle rammer, handler om den politiske uafhængighed. Så at en ordfører taler med formanden for Klimarådet, giver jo ikke en sikkerhed for, at vi har et uafhængigt råd, der har stabile finansielle kilder, og som kan være kritiske over for lige præcis ordførerens parti og regeringen.

Kl. 11:27

Formanden (Søren Gade):

Ordføreren.

Kl. 11:27

Lea Wermelin (S):

Jeg svarer på spørgsmålet, men det kan godt være, jeg ikke giver det svar, som spørgeren havde ønsket sig, men det er jo også det, der er herligt med den politiske debat her i salen. Det er rigtigt, at de skal være uafhængige. Det er jo også derfor, vi har givet dem det opdrag, de har, og jeg betvivler ikke på nogen som helst måde, at vi har et Klimaråd, som er uafhængigt, og det tænker jeg da også at man kan se, altså at der da ikke er nogen sko, der trykker dér, i forhold til at Klimarådet siger lige præcis det, som de mener er det rigtige.

Kl. 11:27

Formanden (Søren Gade):

Der er ikke flere korte bemærkninger. Vi siger tak til fru Lea Wermelin. Jeg giver nu ordet til den næste ordfører i rækken, fru Linea Søgaard-Lidell, Venstre.

Kl. 11:28

(Ordfører)

Linea Søgaard-Lidell (V):

Tak for ordet. Det er min forståelse, at der bag det her beslutningsforslag ligger en oprigtig bekymring for, at der i fremtiden ikke vil blive ført ordentligt tilsyn med Danmarks klimaindsats. Og det ville også være et problem, hvis det var tilfældet, men jeg er heldigvis ikke enig med forslagsstillerne i, at det er tilfældet. Vi er nemlig ikke i gang med at slagte Klimarådet. Når bevillingen til Klimarådet står til at falde i 2024, skyldes det helt teknisk, at der er et naturligt udløb med udgangen af 2023. Og lige meget hvor meget man gerne vil have det til at ligne en aktiv politisk beslutning at fjerne bevillingen, er det altså ikke virkeligheden.

Det vil være helt normal praksis, at vi kommer til at skulle tage stilling til bevillingen, når finansloven for 2024 skal drøftes. For de fleste bevillinger gælder det, at de løbende udløber, hvorefter der bliver taget stilling til en forlængelse, og det mener vi i Venstre sådan set helt generelt er et fornuftigt princip. Det sikrer, at bevillinger, hvad enten det er til det ene eller det andet formål, tages op til overvejelse, og det sikrer, at vi løbende politisk tvinger hinanden til at tage stilling til, hvordan vi bedst bruger vores fælles skattekroner. Vi mener fortsat, det er sundt, at vi som politikere løbende tvinges til at bekræfte en fortsættelse af bevillinger, frem for at vi ukritisk lader alle bevillinger løbe uendeligt. For der er naturligvis områder, hvor det løbende giver mening at op- eller nedskalere prioriteringen.

Specifikt i forhold til Klimarådet er vi i Venstre rigtig glade for det vigtige arbejde, som Klimarådet udfører. Men faktum er, at bevillingen først udløber næste år, og allerede til august vil finanslovsforslaget for 2024 blive præsenteret, og på det tidspunkt vil Klimarådet derfor få en rimelig tryghed i, hvilken bevilling de kan forvente for de kommende år, og her er det essentielt, at bevillingen naturligvis skal stå mål med den fortsat store indsats, som vi forventer af Klimarådet. Tak.

Kl. 11:30

Første næstformand (Leif Lahn Jensen):

Der er en enkelt kort bemærkning fra hr. Søren Egge Rasmussen. Værsgo.

Kl. 11:30

Søren Egge Rasmussen (EL):

Det er lidt spøjst at høre på de her ting. Jeg kommer fra nogle brancher, hvor man ret hurtigt kunne blive fyret, når man var færdig med en opgave som tømrer. Det var helt naturligt, og så er der så andre, der har andre jobs, hvor det er mere naturligt, at man har en lidt længere ansættelse. Klimarådet skal jo komme med en eller anden statusrapport lige i starten af 2024, og den bygger på mange medarbejderes indsats, og det vil jo sige, at man er afhængig af, at medarbejderne i en periode op til, at man laver sådan en rapport, har arbejdsro, og at man har de medarbejdere, der skal til.

Jeg kunne egentlig godt tænke mig at høre, hvis det er sådan, at Klimarådet kun har udsigt til at have 9 mio. kr. i sit budget i 2024, og at man godt kan forestille sig, at der måske bliver vedtaget et lidt højere beløb i december 2023, om ordføreren ikke kan se, at der må være en stor risiko for, at det er en dårligere rapport, man kan levere, når man ikke har vished for, at de medarbejdere, der måske skulle arbejde i januar måned, kan få lov til det. Der er jo også nogle opsigelsesvarsler. Kan ordføreren ikke se, at det er en svækkelse af Klimarådets arbejde, hvis ikke man skaber vished om en større bevilling end 9,1 mio. kr. i 2024?

Kl. 11:31

Første næstformand (Leif Lahn Jensen):

Ordføreren.

Kl. 11:31

Linea Søgaard-Lidell (V):

Jeg mener ikke, det er en svækkelse, for det er vilkårene, når man som organisation er afhængig af finansieringen fra finansloven. Og som jeg redegjorde for i min ordførertale, synes vi sådan set i Venstre, det er et helt rimeligt og fint princip, at vi løbende tager stilling til de her bevillinger.

Kl. 11:31

Første næstformand (Leif Lahn Jensen):

Spørgeren.

Kl. 11:31

Søren Egge Rasmussen (EL):

Nu er Klimarådet jo ikke bare sådan en tilfældig organisation, der går rundt og laver noget godt socialt arbejde, men det er sådan set et Klimaråd, som skal rådgive politikere og rådgive Folketinget i en kompliceret opgave med at komme frem til en 70-procentsreduktion i 2030 og et reduktionsmål i 2025. Altså, man kan jo ikke bare sådan google sig frem til, at man kan gøre noget, som er lige så godt som det, Klimarådet ligesom anbefaler os at gøre.

Kan ordføreren ikke se, at vi altså med Klimarådet har en særlig forpligtigelse, fordi det jo sådan set er os, der politisk ønsker, at de skal lave et vedholdende arbejde?

Kl. 11:32

Første næstformand (Leif Lahn Jensen):

Ordføreren.

Kl. 11:32

Linea Søgaard-Lidell (V):

Der er mange andre organisationer, som er afhængige af de her bevillinger, og som også udfører noget rigtig vigtigt arbejde. Og der kommer jo et finanslovsforslag allerede til august, og det mener jeg er en rimelig tryghed for Klimarådet, altså at man kan få sig en vis forventning om, hvad der sker. Jeg må også sige, at jeg endnu ikke har hørt nogen ønske – det har vi selvfølgelig til gode at se – at vi ikke fortsat skal have et Klimaråd.

Kl. 11:33

Første næstformand (Leif Lahn Jensen):

Så er det fru Theresa Scavenius.

Kl. 11:33

Theresa Scavenius (ALT):

Kan ordføreren sige noget om, hvorvidt det er hendes ønske at bringe det frem til finanslovsforhandlingerne og er en prioritet fra hendes side? Du siger: Det er det her, der er vigtigt for mig kommer med i den kommende finanslov.

Kl. 11:33

Første næstformand (Leif Lahn Jensen):

Ordføreren.

Kl. 11:33

Linea Søgaard-Lidell (V):

Jeg sidder ikke i de aktuelle finanslovsforhandlinger, så jeg synes, det ville være mere rimeligt, at det er op til nogle andre, nemlig dem, der sidder i lokalet, at udtale sig om de forhandlinger, der pågår.

Kl. 11:33

Første næstformand (Leif Lahn Jensen):

Spørgeren.

Kl. 11:33

Theresa Scavenius (ALT):

Jeg tænker også mere på det, i sammenhæng med at du repræsenterer regeringspartierne, så du kunne måske benytte den mulighed til at påpege, at det var vigtigt for dig. I hvert fald kunne man jo tro det i forhold til de ord, du siger, nemlig at det er så vigtigt, at du faktisk vil bruge den indflydelse, du måske har, til at påvirke det internt. Men det kunne være, du kunne løfte sløret for det. Dét kunne være rart at vide.

Kl. 11:33

Første næstformand (Leif Lahn Jensen):

Vi skal lige passe på med direkte tiltale. Det må vi ikke. Værsgo til ordføreren.

Kl. 11:33

Linea Søgaard-Lidell (V):

Tak. Jeg kan kun gentage mig selv. Jeg mener ikke, jeg er den rette til at fortælle eller orientere om, hvad der foregår i de finanslovsforhandlinger, som pågår. Vi er glade for Klimarådets arbejde, og det er vel det, jeg kan sige.

Kl. 11:34

Første næstformand (Leif Lahn Jensen):

Så siger vi tak til ordføreren. Der er ikke flere korte bemærkninger. Den næste ordfører er fru Karin Liltorp fra Moderaterne. Velkommen.

Kl. 11:34

(Ordfører)

Karin Liltorp (M):

Tak for ordet. Som I jo nok ved, vedrører det beslutningsforslag, vi skal forholde os til, Klimarådet, der ligesom rigtig, rigtig mange andre institutioner på finansloven ønsker vished omkring fremtidige bevillinger. Og det er der bestemt ikke noget mærkeligt i. Men jeg ved også, at der er flere herinde i salen, der den sidste tid har prøvet at få det til at fremstå, som om der er skumle planer om at mindske støtten til Klimarådet – måske fordi regeringen er lidt bange for den potentielle kritik. Til det vil jeg sige, at det er ganske, ganske forkert. Mig bekendt er der ingen i regeringen, der ikke støtter fuldt ud op om Klimarådets arbejde og ikke virkelig tager deres rådgivning til sig. Så der ligger bestemt ikke nogen onde hensigter i det.

Vi mener dog i Moderaterne, at det ville være underligt, hvis vi gik imod den gængse praksis for finansloven, og Klimarådet vil på den nuværende finanslov ikke få færre penge end tidligere. Moderaternes indstilling til dette beslutningsforslag er derfor, at vi behandler Klimarådets fremtidige bevilling efter gængs praksis i forbindelse med finansloven for 2024, der præsenteres efter sommer og derfor vil sikre den efterspurgte afklaring til Klimarådet. Det er derfor, vi ikke støtter op om beslutningsforslaget.

Kl. 11:35

Første næstformand (Leif Lahn Jensen):

Tak. Der er ikke nogen bemærkninger, så vi siger tak til ordføreren. Den næste ordfører er fru Lisbeth Bech-Nielsen fra SF. Værsgo.

Kl. 11:35

(Ordfører)

Lisbeth Bech-Nielsen (SF):

Tak. Enhedslisten, SF og Radikale Venstre har lavet det her beslutningsforslag om at sikre en varig bevilling på 25,1 mio. kr., så Klimarådet kan udføre sit vigtige arbejde. Jeg vil bare gentage, at jeg egentlig synes, at det er helt vildt, at vi bliver nødt til at fremsætte det her beslutningsforslag igen. Vi fremsatte jo et lignende beslutningsforslag sidste år. At henvise til, at man også på andre områder lader organisationer, ngo'er, råd og nævn hænge i usikkerhed i uger, før de får svar på, om de kan fortsætte deres arbejde, synes jeg er noget underligt noget. Jeg synes ikke, det giver mening at henvise til en virkelig dårlig praksis i forhold til at sige: Lad os også fortsætte med den på det her område.

Det er helt rigtigt, at vi tit forhandler finanslov, hvor vi er færdige et stykke inde i december, før organisationer ved, om de overhovedet overlever den 1. januar. På det tidspunkt har de jo selvfølgelig afskediget medarbejdere, og der er vigtigt arbejde, der går tabt. Sådan behøver det ikke at være, og der er jo faktisk en del organisationer, som heller ikke er finansieret i finansloven. Så det kunne man jo gøre, som man vil. Eksempelvis er Finanstilsynet jo finansieret af den finansielle sektor selv. Vi foreslår her, at Klimarådet for netop ikke at skulle blive kastebold på finansloven skal finansieres af den grønne fond, som vi har lavet i fællesskab.

Selv hvis man synes, det er en god idé, at Klimarådet skal finansieres på finansloven, så bør man afklare den økonomiske situation i bedre tid end 2-3 uger før den 1. januar 2024. Jeg synes simpelt hen, det er utrolig uklædeligt, og det er ligegyldigt, hvilken organisation det drejer sig om. Og det er klart, som også fru Theresa Scavenius fra Alternativet sagde, at det selvfølgelig kommer til at gå ud over det arbejde, der skal laves, i forhold til den usikkerhed, det medfører, og det synes vi simpelt hen ikke vi kan være bekendt.

Det her var en oplagt mulighed for at sikre noget økonomi i god tid; så kunne man tage den diskussion. Når vi normalt forhandler finanslov, er der jo overslagsår, sådan at man kan sige: Jamen vi vil også finansiere noget om 2 år eller 3 år – så man kender til situationen. Det gør man ikke i år, fordi regeringen har valgt at lave en finanslov kun for resten af 2023. Der kunne man jo have valgt at sige: Vi laver en mindre smal finanslov for 2023, og samtidig er der så nogle områder, hvor der er en skrænt, hvor der selvfølgelig skal ske en afklaring, og hvor vi så også vil finansiere de pågældende organisationer i årene frem. Dette gælder specielt, når det kommer til organisationer, hvis primære opgave er at have hånd i hanke med magten – ikke mindst med en regering – hvis primære formål er at sikre, at nogle af de kæmpestore beslutninger, vi har taget herinde, også bliver ført i mål, og hvis primære opgave altid er at udvise en konstruktiv kritik af magthaverne. Derfor synes jeg, det er virkelig, virkelig uklædeligt.

Så kan man snakke nok så meget om teknik og om, hvad vi plejer at gøre på finansloven, men man har et valg herinde; det er derfor, vi alle sammen sidder herinde. Det er for at kunne sikre ordentlige arbejdsbetingelser. Og det her er uklædeligt, når det er et organ, der igen og igen har kritiseret siddende regeringer for ikke at opfylde den vigtigste opgave i vores tid overhovedet: at leve op til vores klimamålsætninger.

Så der er mange muligheder for at sikre Klimarådets uafhængighed, sikre deres økonomi, sikre deres arbejde. Man vælger bare ikke at gøre det. Man vil ikke. Måske var den mest ærlige kommentar herinde i dag fra hr. Morten Messerschmidt, som, selv om jeg kender ham og hans partis holdninger, alligevel var en smule rystende. Han sagde nemlig, at man for at have hånd i hanke med de organisationer, hvis primære opgave er at kritisere os herinde, magthaverne, og sikre, at vi lever op til vores løfter, skal sørge for, at de kun skal have penge en gang om året, for hvad nu, hvis de ikke opfører sig, som vi ønsker. Jeg er glad for, at jeg trods alt ikke har hørt det synspunkt gentaget af andre partier herinde. Tak.

Kl. 11:40

Første næstformand (Leif Lahn Jensen):

Der er nogle korte bemærkninger, først fra fru Karin Liltorp. Værsgo.

Kl. 11:40

Karin Liltorp (M):

Tak for det. Når jeg lytter til ordføreren, får jeg fornemmelsen af, at SF i virkeligheden ser det primære problem omkring processen, altså at det jo er unfair, at man først får vished om fremtidige bevillinger kort tid forinden. Og det er det jo, men det er det jo for alle. Altså, det gælder jo for alle organisationer, og jeg tror, at langt de fleste ville ønske, at den proces var meget mere langvarig, altså at man fik vished i god tid. Men burde man ikke i stedet for angribe finanslovsprocessen frem for at få det til at handle om Klimarådet? For jeg synes jo, at det her bliver brugt som lidt af en mistænkeliggørelse af regeringens forhold til Klimarådet. Og den kritik synes jeg slet ikke er på sin plads i den her sammenhæng.

Kl. 11:41

Første næstformand (Leif Lahn Jensen):

Ordføreren.

Kl. 11:41

Lisbeth Bech-Nielsen (SF):

Jeg mistænker ikke regeringen for andet, end at den bare ikke vil gøre det, jeg synes ville sikre de bedste arbejdsbetingelser for Klimarådet. Og det er rigtigt nok, at der er mange organisationer, der har elendige arbejdsvilkår, fordi deres skæbne bliver afgjort få uger før den 1. januar. Men jeg må gentage, at fordi man gør nogen uret, behøver man jo ikke at gøre alle uret. Og specielt når det handler om en organisation, hvis primære fokus og formål er at sikre, at vi når i mål med de ting, vi har lovet hinanden og ikke mindst befolkningen, så synes jeg det er uklogt. Der er mange organisationer, der har mange forskellige formål, men specielt i forhold til dem, der skal holde magthaverne i ørerne, synes jeg, det er uklædeligt med den usikkerhed. Og det kunne man ændre ved at ændre på den måde, man finansierer det på, og som vi forslagsstillere har foreslået, skulle det være gennem den grønne fond for netop også at få noget armslængde til finansieringen.

Kl. 11:42

Første næstformand (Leif Lahn Jensen):

Spørgeren.

Kl. 11:42

Karin Liltorp (M):

Nu kan jeg høre, at ordføreren igen forsætter lidt ad samme spor med, at det skyldes Klimarådets kritik af regeringen, og det er nok den kritik, jeg synes er helt forfejlet. Regeringen sætter pris på at få kritik og sætter pris på at få gode råd. Så jeg prøver bare at forstå, om vi skal lave sådan noget specielt for grønne institutioner på finansloven, for det er jo nogle helt anderledes og større ændringer, der skal til i den sammenhæng. Jeg er sikker på, at vi også kan nævne andre institutioner, der heller ikke får den tidsfrist, som de ønsker for ligesom at kunne bevare deres funktionalitet.

Kl. 11:43

Første næstformand (Leif Lahn Jensen):

Ordføreren.

Kl. 11:43

Lisbeth Bech-Nielsen (SF):

Jeg sagde, at jeg synes, det er uklædeligt, altså specielt uklædeligt, når så dårlige processer rammer nogle af dem, der skal holde os i ørerne. Det er uklædeligt i alle tilfælde, men specielt i forhold til dem, som vi har sat i verden for at kritisere os selv, er det uklædeligt, synes jeg. Og jeg kom også med det eksempel, at andre organisationer jo også er finansieret på andre måder for netop ikke at blive et tema på en finanslov. Eksempelvis kunne Finanstilsynet jo godt selv rejse en kritik af staten. De er ikke finansieret af os, og godt for det.

Kl. 11:43

Første næstformand (Leif Lahn Jensen):

Så er det hr. Søren Egge Rasmussen.

Kl. 11:43

Søren Egge Rasmussen (EL):

Jeg synes, vi har en særlig situation, fordi vi har en klimalov, der er vedtaget af Folketinget, og vi har som en del af det nedsat et Klimaråd, som skal rådgive os på vej frem mod at nå målet i 2030. Der er en særlig historik i det her.

Jeg synes, det er en lidt spøjs debat, vi har her. Det er jo sådan set et legalt virkemiddel at fremsætte beslutningsforslag, som kan risikere at blive vedtaget, og her har vi ovenikøbet noget, som har en finansiering. Jeg kunne godt tænke mig at høre ordføreren om det her med, at vi har et Finanstilsyn, som har en anden finansiering, og som åbenbart har nogle rammer, hvor det er en langsigtet finansiering, for jeg synes jo, det kunne være fint at få nogle eksempler frem, der viser, at der sådan set findes andre muligheder end det der med, at organisationer i en sen aftentime i december måned kan få afgjort deres fremtid. Her har vi altså et Klimaråd, hvor man som minimum bør arbejde seriøst frem mod 2030, og så har vi jo sådan set et mål om at gå endnu videre: at blive et CO2-neutralt samfund. Har ordføreren kendskab til andre instanser, der ligesom har den der varige bevilling, og som vi kunne blive inspireret af?

Kl. 11:44

Første næstformand (Leif Lahn Jensen):

Ordføreren.

Kl. 11:44

Lisbeth Bech-Nielsen (SF):

Der findes jo eksempelvis fonde, som er finansieret på andre måder. Grundforskningsfonden ved jeg oprindelig fik penge gennem statsobligationer; sådan mener jeg det var. Man kan godt finansiere ting på forskellige måder. Vi har jo også nogle af de agenturer, som f.eks. skal holde dele af erhvervslivet i ørerne. De kan være finansieret derigennem a la et forureneren betaler-princip. Finanstilsynet er som sagt finansieret af den finansielle sektor selv. Man kunne jo mene, at Klimarådet skulle være finansieret af dem, der sviner eller udleder. Det var jo også en idé, men jeg synes egentlig, at når vi i fællesskab har lavet en grøn fond, ville det være så oplagt at sikre en varig, kontinuerlig finansiering derigennem, fordi vi ved, at finanslovsprocesser altid kan tage gidsler.

Kl. 11:45

Første næstformand (Leif Lahn Jensen):

Spørgeren.

Kl. 11:45

Søren Egge Rasmussen (EL):

Jeg er helt enig i, at vi bør finde en varig finansiering. Man kunne selvfølgelig godt tage en vis del af CO2-afgiften og sige, at den går til Klimarådet. Så hvis det går rigtig godt, ville der være mindre og mindre CO2-afgift, og så havde vi måske heller ikke brug for Klimarådet om 10-15 år. Tak for besvarelsen af det. Jeg synes, det er vigtigt at arbejde videre med, om vi kan finde en endnu bedre finansiering end det her hurlumhej omkring finansloven, som jeg ikke synes er værdigt for de her processer.

Kl. 11:46

Første næstformand (Leif Lahn Jensen):

Ordføreren.

Kl. 11:46

Lisbeth Bech-Nielsen (SF):

Jeg er helt enig. Og så vil jeg også sige, at Moderaternes ordfører selvfølgelig har en pointe i, at det her jo også er en generel kritik af finanslovsprocesser, men jeg tror ikke, at vi kommer til at forhandle finanslov før sommerferien. Det ville jo faktisk måske være en god idé for netop at give organisationer, der bliver ramt enten positivt eller negativt, et halvt års tid til, at de kan nå at omstille sig. Det ville jo være fornuftigt. Jeg tror ikke, det kommer til at ske, og derfor har vi det her forslag.

Kl. 11:46

Første næstformand (Leif Lahn Jensen):

Vi siger tak til ordføreren og velkommen til fru Lise Bech fra Danmarksdemokraterne.

Kl. 11:47

(Ordfører)

Lise Bech (DD):

Tak for det, formand. Det her beslutningsforslag fra Enhedslisten, SF og De Radikale om at pålægge regeringen at sikre en varig bevilling til Klimarådet er et ganske sympatisk forslag. Det synes jeg. Alligevel vil Danmarksdemokraterne stemme imod det, ikke fordi vi mener, at Klimarådet ikke skal have de nødvendige midler, men fordi det her er en drøftelse, vi skal have, når vi engang forhandler finansloven for 2024.

Lige nu er vi jo på grund af valget kun nået til finansloven for resten af 2023, og det kan måske virke urimeligt over for Klimarådet, men sådan er der også rigtig mange andre aktører, der har det, når der er en bevilling, der står til at udløbe, og den skal genforhandles politisk. Hvis den her ekstrabevilling er nødvendig, for at Klimarådet kan leve op til sine pligter i medfør af klimaloven, så bør regeringen jo selvfølgelig lægge op til, at der sættes varige midler af til opgaven, når de kommer med deres udspil for finansloven 2024. Jeg har noteret mig, at klima-, energi- og forsyningsministeren har givet følgende skriftlige udtalelse til Information, citat:

»Rådet har fået en ekstra bevilling siden 2020 – og det har de også i år. Det er helt gængs praksis at tage stilling til Klimarådets bevilling for 2024 og frem i forbindelse med finansloven for 2024.« 

Det betrygger mig i, at ministeren er opmærksom på udfordringen for Klimarådet fra 2024, og vi bør ikke favorisere Klimarådet på en sådan måde, at de får genforhandlet deres bevilling på forkant. Det kan virke uretfærdigt, hvis vi gør det, over for andre institutioner, foreninger og organisationer, der ikke får vished om deres fremtid lige så hurtigt.

Så vi støtter altså ikke forslaget, da regeringen har givet udtryk for, at det vil blive håndteret, når det er tid til at se på finansloven for 2024.

Kl. 11:49

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Den næste ordfører er hr. Steffen W. Frølund fra Liberal Alliance. Velkommen.

Kl. 11:49

(Ordfører)

Steffen W. Frølund (LA):

Tak for det, formand. LA kan godt lide viden, LA kan godt lide kontrol med magten og kan godt lide de institutioner, som holder øje, og LA kan godt lide, at vi foretager den grønne omstilling så effektivt som muligt.

Vi støtter derfor stabile rammer for Klimarådet. Om det sker her igennem forslaget, eller om det sker via finanslovsprocessen, er ikke det vigtigste for os. Det vigtigste er, at det sker, men vi agter at stemme for forslaget.

Kl. 11:49

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Næste ordfører er fru Mona Juul fra Det Konservative Folkeparti. Velkommen.

Kl. 11:49

(Ordfører)

Mona Juul (KF):

Tak for ordet, og tak til forslagsstillerne. Det har helt ærligt været lidt pinefuldt at se den nye regering have nul overvejelser om fremtiden for Klimarådet, uagtet at der er en praksis, og uagtet at det plejer at være sådan, som det både er nævnt af den socialdemokratiske ordfører og af Venstres ordfører – Klimarådet, vores ellers aftalte vagthund, som ikke har været bleg for at dumpe regeringens klimaindsats 3 år i træk. Jeg håber virkelig ikke, at det er derfor, regeringen ikke har fundet anledning til at sikre rådets indsats. Det hører jeg fra ministeren og fra den ene ordfører efter den anden at det bestemt ikke er. Men så havde en lillebitte melding i forbindelse med præsentationen af finanslovsforslaget måske også været på sin plads.

Jeg havde håbet på, at det kom i dag, for med en finanslov i 2023, der ikke favner vor tids største udfordring, og med den ene minister og ordfører efter den anden, der ikke vil svare på tankerne om Klimarådet for 2024 og fremover, bliver jeg ærlig talt noget bekymret. I øvrigt har vi heller ikke en finanslov for 2023 endnu. Konservative er principielt imod at lægge sig fast på et minimumsbeløb. Måske er der opgaver, der kan løses på en anden måde, måske skal der fokuseres anderledes, hvad ved jeg. Det vil trods alt være den helt rigtige rækkefølge og godt at få klarlagt, inden der sættes midler af, for vi skal altid anvende borgernes skattekroner på den bedst tænkelige måde. Men det synes jeg helt ærligt også vi gør ved at sikre konstant fokus på klimaet. Så lige her gør vi simpelt hen en undtagelse og beder samtidig regeringen om at ændre praksis, så der fremover kan aftales midler til f.eks. Klimarådet i god tid, så de og andre ved, om de er købt eller solgt, i ordentlig tid. For man kan jo ikke drive en fornuftig organisation på den måde, vi gør det i dag – den praksis duer simpelt hen ikke. Og at begynde at tænke anderledes er en måde at sikre vores klimavagthund på. Vi kan ikke stå her og tale om tempo og nye måder i forhold til klimaet og så bare blive ved med at snakke om praksis. Konservative støtter forslaget.

Kl. 11:52

Første næstformand (Leif Lahn Jensen):

Der er et par korte bemærkninger, og den første er fra fru Karin Liltorp. Værsgo.

Kl. 11:52

Karin Liltorp (M):

Tak for det. Jeg blev en lille smule forvirret, da ordføreren nævnte, at der ikke blev lovet noget af de forskellige ordførere og af ministeren. Jeg ved ikke, om det er den samme debat, vi har hørt, for jeg håber, at ordføreren også hørte, at vi alle udtrykte den samme begejstring for Klimarådet, og at der absolut ikke er nogen intentioner om at ændre det bestående. Men vi kan som bekendt ikke love nogle penge væk, som vi ikke råder over på nuværende tidspunkt. Men jeg håber da, at hun hørte, er der ingen intentioner var fra vores side om, at Klimarådet ikke skulle bestå.

Kl. 11:52

Første næstformand (Leif Lahn Jensen):

Ordføreren.

Kl. 11:52

Mona Juul (KF):

Det hørte jeg bestemt, men jeg må sige, at det har taget lidt tid. Der var ikke nogen, der nævnte noget som helst om Klimarådet, da finansloven blev præsenteret i en utrolig kedelig og tør præsentation. Da der blev stillet spørgsmål til det, kunne man ikke svare på det. Da jeg så Debatten på Danmarks Radio, kunne man ikke svare på det. Og sådan har det været et pinefuldt forløb, og det er det, jeg refererer til. Derfor er det fint, at der kommer meldinger i dag, men det er jo først her op mod behandlingen af det her beslutningsforslag, at der rent faktisk kommer nogle meldinger, vi kan bruge til noget.

Jeg er bare nødt til at sige, at hvis vi skal – og det skal vi – nå vores klimamål, er vi nødt til at tænke en lillebitte smule anderledes. Og det her er jo ikke milliarder, vi snakker om. Vi snakker om nogle ganske få millioner, der skal sikre, at den her regering ligesom den tidligere regering har et kosteskaft i ryggen, og det vil vi faktisk rigtig gerne være med til at bakke op om.

Kl. 11:53

Første næstformand (Leif Lahn Jensen):

Spørgeren.

Kl. 11:53

Karin Liltorp (M):

Jeg er da glad for, at budskabet er gået igennem. Og nu skal jeg jo ikke tale på finansordførerens vegne, men jeg skal sige, at jeg tror, de var kede af, at der ikke blev nævnt noget om klima i finansloven, for der er jo ingen tvivl om, at der er sat rigtig mange milliarder af på klimafronten, og det håber jeg også ordføreren ved. Så jeg tror, de så det som en uheldig fremstilling, i forhold til hvordan det så ud, men det er jo ikke ensbetydende med, at man ikke har prioriteret klimaet på nogen måde. Jeg håber, vi alle sammen ved – og det tror jeg alle partier på tværs af Folketinget ved – at det har høj prioritet, og Klimarådet er bestemt ikke noget, der er ilde set i nogens øjne.

Kl. 11:54

Første næstformand (Leif Lahn Jensen):

Ordføreren.

Kl. 11:54

Mona Juul (KF):

Jeg er bare nødt til at sige, at når man kan glemme at nævne klimaet i en finanslov og man ikke kan svare på det i præsentationen, så er hjertet fyldt af noget andet. Og det er en konstatering.

Kl. 11:54

Første næstformand (Leif Lahn Jensen):

Så er der en kort bemærkning fra hr. Søren Egge Rasmussen.

Kl. 11:54

Søren Egge Rasmussen (EL):

Tak til ordføreren for at være skarp i sin kritik af regeringens manglende klimaindsats og klimahensigter. Ordføreren har jo helt ret i, at selv om der ikke er finanslovsforhandlinger i dag, kunne regeringen jo godt have valgt at sige: Vi har lyttet til kritikken; vi vil ikke stemme for det her beslutningsforslag, men vi vil godt give et tilsagn om, at man med den finanslov, der er ved at blive forhandlet nu, får afsat midler i 2024, så der er vished om Klimarådets arbejde fremadrettet.

Det havde været ordentligt og redeligt, og jeg synes, det er rart at høre fra De Konservative, at det er den tilgang, man har til det. Det synes jeg er borgerlig redelighed – det ved jeg ikke om man må kalde det, men det skal betragtes som et positivt udtryk i den her sammenhæng. For vi har behov for at have et Klimaråd, hvor det ikke bare er gode hensigter, der står på lønsedlen, men at der sådan set også er nogle kroner, og at der ikke er opsigelser i Klimarådet op til nytår. Så tak for tilsagnet om at støtte det her beslutningsforslag og folde ud, at det også kunne have været håndteret på en anden måde af regeringen.

Kl. 11:55

Første næstformand (Leif Lahn Jensen):

Ordføreren.

Kl. 11:55

Mona Juul (KF):

En hvilken som helst organisation sidder jo lige nu, hvis man ikke ved, hvor man er henne i forhold til f.eks. en finanslovsbevilling, og vurderer: Skal jeg opsige nogen? Kan jeg hyre nogen nye kompetencer ind? Medarbejderne sidder jo også og tvivler: Hey, er det den her vej, jeg skal gå i mit arbejdsliv, eller skal jeg finde på noget andet?

Den usikkerhed er vi for dårlige til at håndtere i forhold til de processer, der ligger i Folketinget, og i forhold til en regerings finanslovsproces. Det synes jeg er helt centralt at vi får kigget på, og i særdeleshed når det gælder klimaet, hvor vi jo har nogle meget brede aftaler på tværs af partierne. Og det vil jeg faktisk appellere meget kraftigt til at den her regering også får ændret på.

Kl. 11:56

Første næstformand (Leif Lahn Jensen):

Spørgeren.

Kl. 11:56

Søren Egge Rasmussen (EL):

Ja, det er helt korrekt, og vi har også haft en dialog med Klimarådet – det har vi jo en praksis med i Klima-, Energi- og Forsyningsudvalget – hvor det bl.a. blev lagt frem, at der er nogle analyser, de planlægger. Og det er klart, at nye analyser er svære at planlægge, hvis man ikke ved, om man har løn til nogle medarbejdere. Så kan man jo ikke som ledelse i Klimarådet sætte gang i det her. Det synes jeg virkelig er en skam, for vi har jo ikke bare brug for den årlige statusrapport. Vi har brug for noget mere på den vej, hvor vi vil bruge milliarder på brint og ccs og andre ting, og måske overser vi noget, f.eks. energibesparelser.

Kl. 11:56

Første næstformand (Leif Lahn Jensen):

Ordføreren.

Kl. 11:56

Mona Juul (KF):

Ja, og det kan jo sagtens være, at der er nogle ting, vi kan gøre anderledes. Det kan være nogle andre analyser, vi gerne vil have. Den dialog synes jeg har været interessant at tage, og man kan lige så godt tage den på forkant, så man i det mindste bare har sendt et signal. Det er sådan set det, jeg appellerer til. Jeg tror ikke, at der er en klimaminister, der ikke ønsker det her. Jeg tror ikke, at der er en klimaordfører, der ikke ønsker det. Men så må man også træde i karakter og bede om, at det rent faktisk også sker, når man har regeringsmagten.

Kl. 11:57

Første næstformand (Leif Lahn Jensen):

Vi siger tak til ordføreren. Og den næste ordfører er fru Samira Nawa fra Radikale Venstre. Velkommen.

Kl. 11:57

(Ordfører)

Samira Nawa (RV):

Mange tak. I Danmark har vi et mål om en 70-procentsreduktion af drivhusgasudledningen i 2030. Det følger af klimaloven. Men det sker jo ikke af sig selv. Nok er vi magtfulde lovgivere, men bare fordi vi vedtager et 70-procentsmål, bliver det jo ikke til virkelighed. Det kræver handling, og det kræver ikke mindst en stærk grøn vagthund til at følge op på den handling, nemlig Klimarådet. Og Klimarådets opgaver er mange, bl.a. at komme med anbefalinger til ministeren om klimaindsatsen og vurdere, om regeringens klimaindsats anskueliggør, at klimamålene kan nås, sådan som vi har vedtaget det. Så Klimarådets opgaver er mange, og de er vigtige. Det er også blevet påpeget i dag i løbet af hele debatten. Og så er det korrekt, at vi har en finanslovsproces, men når forskellige ordførere henviser til netop finanslovsprocessen med et argument om, at vi jo skal gøre, som vi plejer og forlænge bevillinger dér, så bliver jeg nødt til at sige, at tingene jo netop ikke er, som de plejer at være.

Altså, vi skriver april 2023, og vi er i gang med finanslovforhandlinger, og vi forhandler om en pulje penge, ikke traditionelt, som vi plejer at forhandle finanslov, men om en pulje for netop 2023 og alene for 2023. Så der er altså nogle ting, der gør, at tingene ikke bare er, som de plejer at være, og klimaproblemet, klimakrisen, er heller ikke bare en af de sædvanlige ting. Det er, må man forstå på bl.a. regeringens papir, faktisk vor tids største udfordring. Og jeg må sige, at den manglende forlængelse af bevillingen jo kommer som følge af, at der også er manglende klimahandling og generelt klimanøl, sådan som vi ser det fra Radikale Venstres side. Jeg vil godt sige tak til mine kollegaer fra SF og Enhedslisten for samarbejdet om det her forslag, og også tak til Liberal Alliance og Konservative for klar tale og positive tilkendegivelser. Tak for ordet.

Kl. 11:59

Første næstformand (Leif Lahn Jensen):

Der er en enkelt kort bemærkning fra fru Karin Liltorp. Værsgo.

Kl. 12:00

Karin Liltorp (M):

Tak for det. Jeg vil bare lige minde ordføreren om, at vi sætter stor pris på, at der er en grøn vagthund, og jeg vil også bare nævne, at der jo er flere, og dem taler vi heldigvis alle sammen med. Jeg har personligt haft flere samtaler med Concito, så vi tager jo ligesom oplysninger ind alle steder fra. Jeg synes stadig væk, at det også er interessant, at man bliver ved med at snakke om regeringens klimanøl med bevidstheden om, at den klimaplan, vi er ved at implementere så hurtigt som overhovedet muligt, er en, der er indgået i samarbejde med alle Folketingets partier, og som man netop ikke har tænkt sig at kaste i skraldespanden, men netop – virkelig trofast over for tidligere tiders gode arbejde – har valgt at sætte alt ind på at implementere. Så jeg undrer mig lidt over det der med nøl, for det er ikke det, jeg oplever, når jeg sidder i Klimaudvalget.

Kl. 12:00

Første næstformand (Leif Lahn Jensen):

Ordføreren.

Kl. 12:00

Samira Nawa (RV):

Nej, men noget af det, jeg peger på, er f.eks., at vi jo er en forsamling af klimaordførere her, som hver især hylder bl.a. Klimarådets arbejde, men så kaster vi bolden over til enten en finansminister eller en finansordfører, når det så kommer til finansiering. Altså, man kan jo ikke både ønske sig nogle, der gør et godt stykke arbejde, og så sige: Jamen vi kan ikke lige sikre noget finansiering, i hvert fald ikke lige nu og her. Så der er et mismatch mellem, hvad det er, man ønsker, og hvad det er, man tilkendegiver, når det så kommer til handling, f.eks. i forhold til Klimarådet.

Kl. 12:01

Første næstformand (Leif Lahn Jensen):

Der er en yderligere bemærkning. Værsgo.

Kl. 12:01

Karin Liltorp (M):

Nu kan jeg jo forsikre om, at der er fuld speed på at få implementeret planerne, og jeg håber også, at vi er enige om, at det vigtigste faktisk er at få de planer ud at leve, der faktisk fører til den grønne omstilling. Og jeg håber også, at ordføreren her under debatten har hørt, at der ikke er nogen onde hensigter i forhold til Klimarådet. Det er bare en accept af, at det er sådan, det plejer at fungere, og det kan godt være, der skal kigges på hele finanslovsprocessen. Det er meget muligt, men det er måske ikke gennem det her forslag, det skal gøres. Det skal måske ske et andet sted.

Kl. 12:02

Første næstformand (Leif Lahn Jensen):

Ordføreren.

Kl. 12:02

Samira Nawa (RV):

Det sidste, spørgeren kommer ind på, har jeg også bemærket mange gange, altså at når der kommer et beslutningsforslag, så er det sjældent, at en regering – selv om ordførere kan stå her og rose forslaget og intentionerne og hensigten – faktisk siger: Fedt, så stemmer vi det igennem. Så vil man hellere selv fremsætte det eller selv tage æren, eller hvad det nu er, det handler om. Jeg ville da ønske, når nu der er så mange positive tilkendegivelser, at vi så – og det inviterer jeg til endnu en gang – f.eks. laver en beretning. Det ville jeg da rigtig gerne lave sammen med regeringen og alle dem, der har givet positive tilkendegivelser.

Kl. 12:02

Første næstformand (Leif Lahn Jensen):

Så siger vi tak til ordføreren. Der er ikke yderligere bemærkninger. Den næste ordfører er hr. Morten Messerschmidt fra Dansk Folkeparti.

Kl. 12:02

(Ordfører)

Morten Messerschmidt (DF):

Tak, formand. I Dansk Folkeparti har vi igennem årene set med stor skepsis på den måde, Klimarådet har udført sit arbejde på, og det er jo ikke en skepsis, som vi har været ene om. Jeg mindes, hvordan den forrige klima- og energiminister, hr. Lars Christian Lilleholt, følte sig kaldet til at udskifte formanden for Klimarådet, simpelt hen fordi man ikke havde tillid til, at den vejledning, man fik, var politisk neutral. Man kan sige, at det var røde aktører i grønne gevandter. Jeg mindes også, hvordan hr. Thomas Danielsen meget eksplicit, da han var ordfører for sit parti på klima- og energiområdet, udtrykte mistillid, i forhold  til om det daværende Klimaråd nu engang kunne kaldes neutralt. En af de debatter, jeg selv var involveret i, var hele diskussionen om det oplæg, vi fik fra Klimarådet, om den eventuelle fremtidige anvendelse af reserverne i Nordsøen, hvor det, der eksplicit var formuleret i opdraget i loven, om, at man også skulle tage hensyn til økonomi, beskæftigelse osv., når man fra Klimarådets side kom med sine indstillinger, var blevet fuldstændig ignoreret.

Det dur selvfølgelig ikke. Dels skal man, når man modtager skatteydernes hårdt tjente kroner, behandle dem lødigt, fagligt anstændigt osv., og dels er man, hvis et råd som Klimarådet skal have en berettigelse, selvfølgelig nødt til at røgte sit hverv ordentligt og hæve sig over politiske idiosynkrasier og kun følge det faglige spor. Og det tror jeg egentlig at Klimarådet, som det er i dag, også gør. Jeg har jo ikke de faglige forudsætninger for at kunne vurdere det i detaljer, men det er der heldigvis andre, der har, og alle alene det forhold, at der ikke udtrykkes faglig kritik af rådet, glæder mig, for det betyder jo nok, at der ikke er noget at kritisere.

Men spørgsmålet er, om det ikke netop hænger snævert sammen med, at Klimarådet så også – ligesom i øvrigt rigtig mange andre ngo'er, råd osv. – finansieres på finansloven. Man bliver altså så at sige holdt lidt til ilden. Man kunne jo godt forestille sig, at socialisterne, der drømmer sig tilbage til dengang, hvor Klimarådet var en del af deres bevægelse, med deres forslag i virkeligheden sigter efter, at Klimarådet bare skal kunne ånde lettet op, fordi pengene nu kommer, uanset hvad man gør, og at hvis man så falder tilbage til det, der gjaldt for altså ikke mere end 3-4 år siden, hvor der blev udtrykt faglig og saglig kritik af Klimarådets politiske slagside, så har det ikke nogen videre konsekvens, for man jo får sine penge alligevel.

Så det her handler egentlig om at holde Klimarådet på det rigtige spor og sikre, at Klimarådet ikke som i tidligere tider henfalder til at blive et rødt råd i grønne gevandter, men rent faktisk er hele Folketingets Klimaråd, hele Danmarks Klimaråd. Derfor kan vi ikke støtte det her forslag, for vi mener simpelt hen, at den skarpsindighed, som er nødvendig for at holde et så politisk omgærdet råd på sporet, ville blive dårligere vogtet, hvis man bare sagde: Klimarådet får bare deres penge ud i al fremtid. Så vi synes, det er en udmærket ordning, vi har i dag, hvor, hvis der opstår kritik af den måde, rådet agerer på, så er det selvfølgelig en kritik, der vil blive taget op i forbindelse med finanslovsforhandlingerne, og der kan man så i forhold til bevillingerne og den tekstuelle ramme for bevillingerne søge at håndtere den kritik. Det synes vi er en god ordning, og derfor vil vi ikke i den her sammenhæng – som i øvrigt i ret mange sammenhænge – gå de rødes ærinde.

Tak, formand.

Kl. 12:06

Første næstformand (Leif Lahn Jensen):

Der er en enkelt kort bemærkning indtil videre, og den er fra fru Theresa Scavenius. Værsgo.

Kl. 12:06

Theresa Scavenius (ALT):

Jeg har altid værdsat, at Dansk Folkeparti egentlig er ret ærlige, og det er så befriende i forhold til al den sådan politiske greenwashing, man tit er vidne til. Så det der med ærlighed er faktisk værdifuldt.

Men ordføreren roder lidt rundt i ordene. Du snakker om saglighed, faglighed og neutralitet i forhold til klimaloven. Men det, du samtidig også siger, handler om at have politisk hånd i hanke med det, og det handler om, at Klimarådet skal følge klimaloven. Og jeg forstår også godt, at det, dengang Dansk Folkeparti stemte for klimaloven, handlede meget om, at det stod meget tydeligt, at klimaet faktisk kom på en syvendeplads efter en hel masse andre kriterier, og det er også nogle af dem, som ordføreren har nævnt i dag.

Så det er mere det her med, at ordføreren blander det sammen, altså det politiske opdrag, der netop er enormt politiseret, i forhold til hvad Klimarådet kunne lave, versus den saglige, faglige og neutrale behandling af klimavidenskab, som Klimarådet jo i virkeligheden også er sat i stand til at varetage.

Kl. 12:07

Første næstformand (Leif Lahn Jensen):

Ordføreren.

Kl. 12:07

Morten Messerschmidt (DF):

Nej, de prioriteter, der er i klimaaftalen, er ikke rangordnede. De er – hvad kan man sige – egale, men det var meget vigtigt for os i Dansk Folkeparti, at hensynet til økonomi og beskæftigelse selvfølgelig blev en del af aftalen. For hvad hjælper det, at vi gør Danmark til den grønneste plet på kloden, hvis det betyder, at vi skal lukke halvdelen af vores arbejdspladser og sende dem til Polen, eller hvor det måtte være?

Så det var vigtigt for os. Og når jeg siger, at Klimarådet skal agere politisk neutralt, handler det jo netop om, at de ikke på fagligheden må kunne anklages for at tage politiske hensyn, men at de selvfølgelig skal agere inden for den aftale, som vi i Folketinget – i øvrigt meget, meget bredt – har vedtaget. Og der har været mange eksempler på det, men helt konkret husker jeg debatten i forbindelse med netop Nordsøen, hvor man altså fuldstændig forsømte at tage hensyn til det, der i klimaaftalen var særegent vigtigt for os i Dansk Folkeparti. Der tror jeg, det er vigtigt, at vi finder ud af, hvordan vi holder rådet på sporet, så at sige.

Kl. 12:08

Første næstformand (Leif Lahn Jensen):

Spørgeren.

Kl. 12:08

Theresa Scavenius (ALT):

Jamen der er masser af ting, man godt kan kritisere Klimarådet for. Jeg har fra den anden side også kritiseret Klimarådet meget for, at der er masser af ting, de ikke har, men faktisk er det nogle rigtig gode rapporter, de har lavet her på det sidste, som netop er meget saglige, neutrale og faglige.

Så jeg vil igen bare gerne have, at ordføreren anerkender, at ord som faglighed og neutralitet ikke handler om politisk styring og at have hånd i hanke med det, men at det netop handler om, hvorvidt de kan agere ud fra faglige præmisser, og ikke, hvad ordførere lige synes er vigtige politiske prioriteter.

Kl. 12:09

Første næstformand (Leif Lahn Jensen):

Ordføreren.

Kl. 12:09

Morten Messerschmidt (DF):

Nej, det handler ikke om mine politiske prioriteter. Altså, vi føler os godt dækket ind af de hensyn, der ligger i klimaloven og i den aftale, vi har lavet. Og hvis ordføreren siger, at det er på en syvendeplads, er det givetvis rigtigt. Det kan vi leve med.

Det, vi ikke kan leve med, er, hvis Klimarådet sådan af egen drift begynder at botanisere i de hensyn. Og der er jeg enig med ordføreren i, at det har vi ikke set eksempler på på det seneste. Og det kan man måske også sige understreger argumentet om, at man så heller ikke skal ændre på den måde, vi finansierer rådet på i dag.

Kl. 12:09

Første næstformand (Leif Lahn Jensen):

Vi siger tak til ordføreren. Der er ikke yderligere korte bemærkninger. Velkommen til den næste ordfører, som er fru Theresa Scavenius fra Alternativet.

Kl. 12:09

(Ordfører)

Theresa Scavenius (ALT):

Jeg forstår sådan set egentlig godt, at regeringen ikke har supertravlt med at sikre en stabil finansiering af Klimarådet, for hvis de havde det, havde de måske lyttet mere til alle de vigtige konklusioner og rapporter, Klimarådet har lavet her på det sidste, særlig det her med, at der ikke er sandsynliggjort en vej til, at vi kan opnå hverken 2025- eller 2030-målene.

Det, der så bare er bekymrende, og det er jo det, der også er blevet diskussionen her i dag, er, hvorvidt det er en insinuering af, at regeringen ikke ønsker det ene eller det andet osv. Pointen er bare, at der er en historik med Klimarådet, og ordføreren for Dansk Folkeparti har lige nævnt noget af det. Det var formanden, der blev fyret, efter at han havde sagt, at omstillingstempoet i Danmark for den grønne omstilling var alt for lavt. Senest handler det om, at de også har speedet op med nogle rigtig kritiske rapporter, som er meget faglige og saglige, og at der på en eller anden mystisk måde er en sammenhæng med, at der faktisk ikke bliver givet en stabil finansiel ramme.

Hvorfor er det så vigtigt? Jeg har nævnt lidt om det i nogle af kommentarerne. Det er, fordi politisk uafhængighed er en kerneting, når man skal lave faglig, saglig og politisk neutral rådgivning. Derfor er det jo ikke nok, at der er en hel masse ordførere i dag, der siger, at de har personlige snakke og gode kontakter til forskellige dele af organisationen. Det er jo grundlæggende dybt problematisk, at man ikke forstår, hvordan det er, man skaber uafhængige politiske institutioner i det her land. Det gør man bl.a. ved at sikre stabile finansielle rammer, sådan at de ikke skal bekymre sig for, hvorvidt de laver en kritisk rapport og det så dagen efter er en udfordring, i forhold til om medarbejderne overhovedet er finansieret.

Jeg er ret imponeret over, at der er så mange ordførere her i dag, særlig dem fra regeringspartierne, der både kan blæse og have mel i munden og både kan rose noget og synes, at noget er fantastisk, men samtidig på en eller anden måde kan finde nogle mærkelige argumenter for, hvorfor man ikke kan finansiere det og sikre en eller anden form for stabil ramme til noget, der er så vigtigt. Derfor synes jeg faktisk, at lige samtalen med Dansk Folkeparti på en anden måde er enormt befriende, fordi der er en større grad af ærlighed omkring det her med, at der faktisk er nogle politiske interesser her, og det synes jeg måske egentlig bare vi skal være ærlige om. Der er måske nu politiske forskelle i det her Folketing på, hvorvidt man faktisk synes, man skal lave klimapolitik eller man ikke skal lave klimapolitik, og hvorvidt søgning efter olie er vigtigere, som Dansk Folkeparti nævner, eller om man faktisk skal udfase det. Det er jo bare den ærlighed, vi skal have frem.

Men grundlæggende er vi fra Alternativets side rigtig glade for, at der er flere partier, som har lavet det her beslutningsforslag, for så kan vi også få tydeliggjort, hvorvidt man støtter Klimarådet eller ikke. Så vi støtter selvfølgelig varmt op omkring det her forslag og ville håbe, at alle gjorde det.

Kl. 12:12

Første næstformand (Leif Lahn Jensen):

Der er et enkelt spørgsmål, og det er fra fru Karin Liltorp. Værsgo.

Kl. 12:12

Karin Liltorp (M):

Tak for talen, og igen for opsangen. Og igen bliver jeg måske lidt forundret, eftersom vi sidder i det samme udvalg, over at høre, at der ikke bliver udført klimapolitik. For mig bekendt sker der rigtig meget, og der er stadig væk en klimalovgivning, en klimaplan for 2022, som vi gør alt for at implementere. Det her handler kun om Klimarådet. Det er bare lige for at holde det på den rette sti og sige, at det handler om penge til Klimarådet. Og jeg håber heller ikke, at ordføreren har hørt nogen sige noget negativt om Klimarådet eller nogen sige, at de ikke værdsætter de her bevillinger.

Så jeg prøver at forstå, om det, ordføreren i virkeligheden går mest op i, er, at vi har de her uafhængige politiske organer – og fuld forståelse for det, men burde vi så ikke have dem inden for alle områder og sørge for en varig bevilling til alle områder, så vi hele tiden har vagthunde? Er det der, vi er på vej hen, eller er det specielt inden for det grønne område? Det er bare for sådan at forstå essensen af, hvad det er, vi dybest set gerne vil have, så det ikke kommer til at handle om processer.

Kl. 12:13

Første næstformand (Leif Lahn Jensen):

Ordføreren.

Kl. 12:13

Theresa Scavenius (ALT):

Jeg er glad for spørgsmålet. Det er den generelle holdning, at vi har brug for mere faktabaseret politik, og det er inden for rigtig mange områder, at der er brug for mere viden i politik. Så vi har brug for flere forskningsbaserede råd, der kan rådgive et hus som det her og kan rådgive ministerierne inden for mange områder. Og det var faktisk også noget, jeg foreslog i forbindelse med forskningsreserveforhandlingerne, netop fordi det er så vigtigt. For vi er udfordrede med hensyn til ikke at have politik baseret på viden. Og derfor er det her et meget centralt spørgsmål.

Jeg er også meget glad for, du lige fik nævnt det, for jeg havde faktisk tænkt mig at nævne det her med klimanøl. Jeg oplever ikke, at der bliver lavet særlig effektiv klimapolitik i de udvalg og de forligskredsmøder, jeg deltager i, desværre ikke. Jeg kan helt konkret nævne affaldsområdet som et område, som burde levere på klimaområdet og lave noget klimapolitik, men som gør det modsatte. Så jeg oplever netop lige præcis klimanøl over hele linjen i det her hus.

Kl. 12:14

Første næstformand (Leif Lahn Jensen):

Spørgeren.

Kl. 12:14

Karin Liltorp (M):

Det kan man selvfølgelig opleve forskelligt, og det er jo også det, der gør det spændende.

Med hensyn til det der med de uafhængige politiske organer synes jeg jo i virkeligheden, det er en interessant idé, men i stedet for at komme med det som sådan en lidt skjult kritik eller mistænkeliggørelse af regeringen, ville jeg jo synes, det var mere relevant at tage det op på et højere niveau og sige, at det er det, vi har brug for, og at det har vi brug for inden for alle områder – i stedet for at få det til at handle om en speciel mistænkeliggørelse af regeringen netop inden for det her område.

Kl. 12:14

Første næstformand (Leif Lahn Jensen):

Ordføreren.

Kl. 12:14

Theresa Scavenius (ALT):

Jamen det er helt rigtigt, at den generelle diskussion er rigtig vigtig. Det handler om det her med viden i politik, hvad vi laver i politik, og om vi har lovgivning, der er baseret på fakta og viden. Det er rigtigt, men omvendt er der også en specifik historik i forhold til Klimarådet, som er relevant at nævne, og det er ikke insinuationer, men faktuelle ting, der er i historikken.

Det synes jeg bare man skal være opmærksom på, og derfor er det også en del af den her diskussion i dag. Selv om man siger, at man godt kan lide Klimarådet, så kan man det åbenbart ikke i forhold til at sikre, at det faktisk kan levere det, som er hensigten.

Kl. 12:15

Første næstformand (Leif Lahn Jensen):

Vi siger tak til ordføreren. Der er ikke yderligere bemærkninger. Så er det ordføreren for forslagsstillerne, hr. Søren Egge Rasmussen fra Enhedslisten. Velkommen.

Kl. 12:15

(Ordfører for forslagsstillerne)

Søren Egge Rasmussen (EL):

Tak. Jeg vil gerne sige tak for samarbejdet til SF og Radikale, som har været medforslagsstillere på forslaget, og jeg vil gerne sige tak til de partier, som støtter beslutningsforslaget – Alternativet, Liberal Alliance og Konservative – og sige tak for debatten. Den må jo så køre videre et andet sted, når vi er færdige med punktet lige om lidt. Så vil jeg gå over til at sige noget, der er på vegne af Enhedslisten.

Det er jo kun få uger siden, finansministeren proklamerede, at den nuværende regering er verdens grønneste, og hvis man har læst Klimarådets statusrapport for 2023, og hvis man har kigget nøje i finanslovsforslaget, må man sige, at det er helt forkert. Regeringen har bekræftet, at der findes noget, der er 2025-mål og 2030-mål, i regeringsgrundlaget, men hvis man ikke gør noget for at nå målene, så de bliver virkelighed, er det jo ikke noget værd. Det er en dyster status, vi står med. Den danske klimaindsats risikerer lige nu at blive et eksempel på, at det ikke er nok bare at have nogle ambitiøse målsætninger; indsatsen er sådan set vigtig.

Hvad har vi kunnet opleve på det seneste? Kystnære møller er blevet stoppet; nye, konkrete handlinger udebliver. Vi har tidligere hørt, at klima-, energi- og forsyningsministeren ville komme med noget i april. Det var, da regeringen tiltrådte. Vi har stadig april, så det kan jo være, at det er sådan. Vi ser, at når vi behandler lovforslag, så er man ikke interesseret i, at man har det folkelige engagement med i udbygningen af den vedvarende energi, og hvis vi så kommer med en kritik, får vi at vide, at der er nogle mavefornemmelser, og vi får nogle anekdotiske historier om, at man nok skal nå det hele. Jeg synes, vi er derhenne, hvor vi er på vej ind i et alvorligt klimasvigt, og den ånd, der var, da klimaloven blev vedtaget og behandlet, er ikke gældende nu.

Vi har mere end nogen sinde brug for et Klimaråd – et Klimaråd med stabile økonomiske rammer. For 4 år siden opstod der på magisk vis en konsensus om behovet for en klimalov. Den blev hyldet bredt for vores tids grønne landvindinger, også internationalt, som opskriften på grøn succes. Klimarådets rolle, mandat og kapacitet var og er et helt afgørende element for at arbejde seriøst frem mod 2030 og komme videre frem til at blive et klimaneutralt samfund hurtigst muligt.

Med regeringens finanslovsudspil går Klimarådet fra en statslig bevilling på 24,8 mio. kr. årligt til kun at modtage 9,3 mio. kr. i 2024 og endnu mindre i de efterfølgende år, hvis ikke der inden da bliver tilført yderligere midler. Det svarer til en nedskæring på omkring to tredjedele af det nuværende budget. Det vil ifølge Klimarådets formand medføre fyringer og dermed en udhuling af rådets arbejde. Det er ganske enkelt utilstedeligt og så langt fra Klimarådets ånd, som man kan tænke sig. Derfor foreslår vi, at Klimarådet skal have en varig højere bevilling på samlet 25,1 mio. kr., så længe Klimarådet skal opfylde den rolle, som er beskrevet i klimaloven. Hvis man vil opretholde saglighed, viden og faglig autoritet som kernen i vores klimaindsats, er velvilje over for at sikre rådet en varig bevilling en forudsætning.

Vores forslag her i dag er både konkret og vigtigt, og det er dybt principielt. Selvfølgelig skal Klimarådet have tilstrækkelig med midler. Men det her stikker dybere; det er meget principielt. Det er sådan, at vi skal have et uvildigt Klimaråd, som ikke skal rende rundt med hatten i hånden. Rådet skal have ro om deres arbejde og tilstrækkelig med ressourcer. Vi vil ikke acceptere, at Klimarådet bliver gjort til en politisk kastebold, som skal passe på ikke at træde de forkerte over tæerne for at føle sig sikker på næste bevilling. Klimarådet skal kunne agere uafhængigt. Rådet skal sikres de bedste forudsætninger for at være en faglig autoritet, og vi skal alle have tillid til, at det sker. Derfor er det så vigtigt, at vi kommer frem til at have stabile økonomiske rammer, også i 2024, og det kan jo ske ved at vedtage det her beslutningsforslag, som ovenikøbet har en finansiering. Hvis man ser på, at der her er tale om, at vi ønsker en årlig bevilling på 25 mio. kr., er det et meget lille beløb i forhold til de milliarder, der er i den grønne fond.

Jeg synes, vi har haft en god debat her i dag, som jo afspejler vigtigheden af, at Klimarådet har stabile økonomiske rammer. Man kan jo godt håbe, at man kommer frem til at kunne skrive en beretning, som der er flertal for. Jeg er enig i De Konservatives indstilling til sagen her om, at regeringen jo har den mulighed, at man kommer med en klar tilkendegivelse, og at man bakker op om en beretning, som der er flertal for i KEF-udvalget. Det vil vise, at udvalgsarbejdet i Folketinget har betydning. Ellers er det, der har allerstørst betydning, hvordan vi stemmer her i salen. Tak for debatten og ordet indtil nu.

Kl. 12:20

Første næstformand (Leif Lahn Jensen):

Vi siger tak til ordføreren. Der er ingen bemærkninger.

Da der ikke er flere, som har bedt om ordet, er forhandlingen sluttet

Jeg foreslår, at forslaget henvises til Klima-, Energi- og Forsyningsudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

14) 1. behandling af beslutningsforslag nr. B 25:

Forslag til folketingsbeslutning om et nationalt forbud mod PFAS i forbrugerprodukter.

Af Mai Villadsen (EL) m.fl.

(Fremsættelse 07.02.2023).

Kl. 12:21

Første næstformand (Leif Lahn Jensen):

Jeg vil spørge, om ordføreren for forslagsstillerne ønsker ordet. Det gør han. Værsgo til hr. Søren Egge Rasmussen fra Enhedslisten.

Kl. 12:21

Begrundelse

(Ordfører for forslagsstillerne)

Søren Egge Rasmussen (EL):

Tak. Så tager vi fat på næste store problem. Det, som er Enhedslistens forslag her, er, at Folketinget skal beslutte et nationalt forbud mod PFAS i forbrugerprodukter. Det lyder: Folketinget pålægger regeringen at fremsætte et lovforslag, der indfører et nationalt forbud mod anvendelse af PFAS i alle forbrugerprodukter. Samtidig opfordrer Folketinget regeringen til at fremskynde arbejdet for et generelt forbud mod anvendelse af stofferne i hele EU.

Det, som Enhedslisten ønsker med det forslag her, er, at vi går foran. Og har vi så gjort det før og været i kollision med EU? Ja, det har vi. Det har vi bl.a. været i forbindelse med nogle hormonforstyrrende stoffer, hvor vi kom frem til faktisk at forbyde nogle hormonforstyrrende stoffer i sutteflasker. Var det fornuftigt? Ja, det var det, og det pressede EU. Det her er en sag af samme karakter. Vi har et alvorligt problem. Skal vi vente flere år på, at EU måske tager et initiativ? Nej, vi skal handle nu, og det er derfor, vi fremsætter beslutningsforslaget.

Det, som det her går ud på, er jo, at det er forbrugerprodukter. Vi er ikke oppe på den store klinge, hvor vi forholder os til, at der også er PFAS i fiskemel, som fodres til vores grise, og som måske kommer ud på alle marker. Vi forholder os ikke med det her forslag til, at der måske også er PFAS i sprøjtegifte, som kommer ud på hovedparten af vores landbrugsarealer. Vi forholder os med det her forslag kun til forbrugerprodukter. Det er et spørgsmål om at få PFAS ud af badeværelset; det er et spørgsmål om at få PFAS ud af køkkenet, så det ikke er i stegepander; det er et spørgsmål om, at PFAS skal ud af børnehaven, så børnene ikke alle sammen render rundt med regntøj på, hvor der er PFAS i.

Det her løser ikke det hele, men det er et skridt i den rigtige retning, og det er derfor, vi tager har fremsat det her beslutningsforslag og ikke afventer EU. Vi har sådan set i Folketinget tidligere truffet beslutninger, som var i kollision med i EU, for at beskytte borgerne, bl.a. dengang vi forbød nogle hormonforstyrrende stoffer i sutteflasker. Tak.

Kl. 12:23

Forhandling

Første næstformand (Leif Lahn Jensen):

Vi siger tak til ordføreren for forslagsstillerne. Forhandlingen er hermed åbnet, og den første, der får ordet, er miljøministeren. Velkommen.

Kl. 12:23

Miljøministeren (Magnus Heunicke):

Tak for det. Også tak til Enhedslisten for at sætte fokus på det her vigtige område. Hensigten, som vi lige har hørt, om at beskytte vores forbrugere og beskytte os alle mod de negative konsekvenser af PFAS støtter jeg varmt.

Der er lige en kort indflyvning fra min side: PFAS er jo en forkortelse for per- og polyfluorerede alkylstoffer. Der er mellem 10.000 og 12.000 forskellige PFAS-stoffer, og de er alle sammen kendetegnet ved, at de stort set ikke nedbrydes i naturen. Derfor kalder man PFAS for evighedskemikalier. Når først PFAS er udledt til vores miljø, bliver de i naturen i årtier. Ud af de 10.000-12.000 forskellige PFAS-stoffer, vi ved at der er, er nogle allerede blevet forbudt i dag. Det er bl.a. PFOS og PFOA, som altså er forbudt. Det er de, fordi PFOS, PFOA og få andre PFAS-stoffer er blevet grundigt undersøgt og er forbundet med øget risiko for skader på immunsystemet, hormonforstyrrelser, nedsat fertilitet og en række andre sygdomme – også alvorlige sygdomme. Selv om vi ikke har undersøgt alle 10.000-12.000 stoffer, må man sige, at de øvrige PFAS-stoffer kan have lignende effekter på menneskers helbred. Det er ikke påvist endnu, men det kan have lignende effekter.

Samtidig ved vi, at sådan nogle evighedskemikalier jo ikke er noget, som kun udledes i Danmark. Det er et grænseoverskridende problem. De produkter, vi har og bruger og har tæt på os i vores hverdag – kig rundt i vores alle sammens køkkener og i lommerne med mobiltelefoner og alt det andet – er jo ikke produceret i Danmark, men de produceres af sindrige forsyningskæder alle steder fra. Derfor er det altså et grænseoverskridende problem. Samtidig ved vi, at når vi undersøger – hvilket vi jo gør; vi arbejder på højtryk for at få kortlagt området – er det jo ikke altid, vi finder PFAS, der er over grænseværdierne, men det er næsten altid, at vi finder PFAS forskellige steder i vores natur. Nogle gange kommer det også via havskum ude fra havet. Det vil sige, at det kommer fra europæiske floder og andet – industri, forbrugerprodukter og andet. Det er altså grænseoverskridende via produkter, der købes i Danmark, men produceres i udlandet. De kan også produceres i Danmark, men det er grænseoverskridende på den måde, at stofferne simpelt hen kan komme med regnvandet eller på anden måde.

Derfor er det min vurdering – og det synes jeg også at jeg kan læse i forslaget at der er opbakning til – at det, vi skal arbejde hen imod, er et forbud på EU-plan eller endnu bedre på globalt plan. Nu er vi foreløbig i gang med forbud på EU-plan. Som Folketinget er bekendt med, har Danmark sammen med Tyskland, Holland, Sverige og Norge udarbejdet et forslag til et EU-forbud mod PFAS. Og vi indsendte det – ja, jeg gjorde det selv på Danmarks vegne sammen med de andre kolleger – til Det Europæiske Kemikalieagentur. Det gjorde vi i januar i år. Det er sendt i høring nu, og det har det været den sidste måned. Der er en 6-måneders høringsperiode, hvor vi forventer tusinder af høringssvar fra forskellige dele af industrien, og dem er vi selvfølgelig nødt til at få læst igennem. Så det er et meget, meget grundigt arbejde, som nu er startet og er sat i gang.

Ifølge forslaget vil PFAS blive forbudt i også almindelige forbrugerprodukter. Det vil sige, at man i forhold til beklædning, kosmetik, babyudstyr, tandtråd og rengøringsmidler – man kan sågar også finde det i musikinstrumenter – vil udfase PFAS hurtigst muligt. Det vil være det største og mest omfattende forbud mod den her slags stoffer i EU's historie med så mange tusind stoffer, man hiver ud af markedet, og samtidig vil det, fordi EU-markedet er så stort, være og er det allerede nu et meget, meget stærkt signal til industrien, der selvfølgelig er interesseret i at være til stede på det europæiske marked, om at finde nye løsninger uden PFAS, som jo i årtier har været brugt, fordi de har nogle egenskaber, man har brug for i nogle produkter.

Kl. 12:29

Så det fælles EU-forbud mod PFAS mener jeg vil være det vigtige skridt til at fjerne kilderne til forureningen med PFAS. Arbejdet er sat i gang, og jeg kan se i beslutningsforslaget, at der også er en opfordring til, at vi intensiverer arbejdet. Jeg kan for mit eget vedkommende sige, at hver gang jeg mødes med EU-kommissærer og andre landes EU-ministre, er det ikke på dagsordenen, og ofte er det os fra dansk side, der bringer det op, men jeg kan også sige, at andre lande faktisk også spørger os til det. For det er på den politiske dagsorden, også i de lande, som ikke er en del af dem, der er nævnt af forslagsstillerne. Så vi presser på og fremskynder så meget som overhovedet muligt.

Når jeg siger, at vi finder det mange steder – næsten alle steder, vi leder; nogle steder er det over grænseværdierne – så er det jo den diffuse forurening, altså den, der kommer fra flere steder. Vi har jo et sundt princip om, at den, der forurener, skal betale, men her kan det være svært at opklare, hvem der så har stået for den forurening, der f.eks. kommer ind med havskummet fra Vesterhavet eller regner ned osv. Hvem står for den forurening? Det er den diffuse forurening.

Men der er også punktkildeforurening, hvor vi kan se forurening på nogle geografisk koncentrerede steder, og hvor der er gentagen PFAS-forurening. Der har vi jo en mulighed for simpelt hen at stoppe den langt nemmere. Det er derfor, vi er i fuld gang med at udforme de nationale regler for at forbyde PFAS-holdig brandslukningsskum på øvelsespladser i Danmark. Der er jo en konkret sag, som er kendt, hvor vi kan dokumentere, at der gentagne gange har været brugt brandslukningsskum med PFAS, og når der også er kvæg, der græsser, jamen så kan man finde det i kødet og dermed også derefter i den menneskelige organisme. Det forbud vil jo så være midlertidigt, indtil EU-forbuddet træder i kraft, og vi arbejder hen imod, at bekendtgørelsen kan træde i kraft den 1. januar 2024.

Mens vi taler her, er der også nye regler om testning af vores drikkevand i høring, og de træder i kraft senere i det her forår. Hvor vi i dag pålægger, at der skal testes for 12 PFAS-stoffer, så går vi op og siger, at vi skal teste for 22 PFAS-stoffer for at sikre, at vi altså ikke har det i vores drikkevand. Det forslag er altså i høring nu, og hvis den høring går godt, hvad jeg regner med den gør, jamen så vil vi senere i maj måned også indføre det i Danmark.

Det er nogle af de ting, som vi gør på EU-plan og i Danmark. Men hvad så med det her forslag, som jo er fremsat fra Enhedslistens side, om det generelle forbud? Kan man så også gå den vej og lave det? Vurderingen fra Miljøministeriets side er, at overordnet set vil det ikke være muligt at lave sådan et nationalt forbud mod alle PFAS-stoffer i alle de produkter, før EU-forbuddet træder i kraft. Der er en række grunde til det, og jeg vil prøve at gå igennem dem sådan enkeltvis.

Den ene er jo det, der er praksis i god forvaltningsskik, nemlig at man selvfølgelig økonomisk, juridisk, erhvervsmæssigt og teknisk skal kunne redegøre for, hvad sådan et forbud har af konsekvenser. Det store EU-forbud, som er lidt tilsvarende, er en seks måneder lang høring med tusinder af høringssvar, som vi forventer kommer ind. Men at kunne redegøre for disse elementer i sådan et dansk forbud, som man jo skal, og som praksis er i god forvaltningsskik, vil ikke være muligt. Det er, fordi næsten alle vores produkter består af sammensatte dele fra globale varekæder, og der skal vi jo sikre os, i forhold til hvad der så sker med det danske marked.

Lad mig tage et eksempel: mobiltelefonen. I mange mobiltelefoner, er jeg blevet oplyst om, er PFAS brugt i forskellige dele, bl.a. i batterier i mobiltelefoner. Danmarks 6 millioner indbyggere – jeg tror, at vi er nogle af dem, som bruger mange mobiltelefoner, så vi har nok en pr. mand eller kvinde i Danmark, måske endda flere – er selvfølgelig nogle, man har lyst til at forsyne som mobiltelefonselskab. Men mon ikke det rykker mere i industrien, at det er EU's 450 millioner forbrugere, som er ved at indføre nogle regler her? Det er jeg stensikker på.

Det andet eksempel er elbiler. I batterier i elbiler, er jeg blevet oplyst om, bruger man faktisk også PFAS. Det er jo på grund af nogle af de egenskaber, det har. Det handler jo om noget med at være vand- og olieafvisende, og det er derfor, det skønnes relevant for producenterne at bruge det i elbiler. Jeg tror, at vi jo alle sammen, partierne i Folketinget, er enige om, at vi skal have flere elbiler i Danmark. Vi skal være sikre på, at de så kan laves. Jeg er helt sikker på, at industrien selvfølgelig vil kunne omlægge sig, hvis og når vores arbejde i EU lykkes. Så stort et marked kan man ikke se bort fra; så vil man arbejde for at omlægge sin produktion.

Kl. 12:34

Jeg er ikke sikker på, at Danmarks 6 millioner indbyggere er nok til at ændre så store globale produktionskæder, som vi har med at gøre. Derudover skal vi selvfølgelig også tage hensyn til kritiske anvendelser i sundhedsvæsenet, og nogle steder i industrien bruges det til at beskytte medarbejdere, der har brug for brandafvisende tøj. Der må jo være nogle undtagelser. Det vil der også være i vores i EU-arbejde, men det er klart, at det skal man jo også kunne tage højde for.

Så er der det her med, at PFAS også kan indgå i bittebittesmå ting, der indgår i et stort produkt, hvilket jo gør det meget komplekst, og derfor er det et stort arbejde, vi er i gang med i EU. Men selv der, hvor der så er alternativer i dag, eller hvor der er ved at blive udviklet alternativer, er der jo tale om en omstilling af produktionsapparatet og forsyningskæder for rigtig mange virksomheder, der står for de her computere og andet, som vi bruger i vores hverdag. Der er vores muligheder i Danmark altså meget begrænset i forhold til at gå EU-vejen.

Hvad kan vi så gøre i Danmark? Jamen der kan vi jo – præcis som ordføreren for forslagsstillerne netop nævnte – gøre nogle konkrete ting. Jeg nævnte selv brandskum; der blev nævnt andet. Er der konkrete steder, hvor vi kan sige: Her kan der gøres noget; her kan vi gå ind og gå foran EU og lave et forbud? Det er vi klart villige til at gøre, og jeg ved også, at der i dele af forskellige brancher er stor interesse i at sige: Vi vil godt være med til at gå foran. Det er jo helt glimrende og godt. Men med sådan et generelt forbud i Danmark vil der være for mange produkter, som vi simpelt hen ikke ved hvad der i – kan vi overhovedet håndhæve det, og hvordan vil forsyningen af Danmark så være?

Derfor er det vores holdning, at så må vi altså gå EU-vejen. Sidste gang det her forslag blev fremsat – det er nemlig en genfremsættelse; man har haft et lignende forslag fremsat for nogle år siden, og jeg har prøvet at læse, hvad ordføreren sagde dengang osv. – var der mange, der sagde, at vi må prøve noget med EU. Der er jo blevet arbejdet siden da, og nu har vi et konkret forslag i gang i EU, og den vej, som vi foreslår, vi går her, er da i hvert fald et fremskridt.

PFAS-forurening er en kompliceret sag. Indsatsen breder sig over rigtig mange områder. Vi skal jo hele vejen rundt, og vi skal sikre, at vi lukker for hanen, og at vi får renset op der, hvor det er muligt, og beskytter vores miljø og vores sundhed bedst muligt. Tak, formand.

Kl. 12:36

Første næstformand (Leif Lahn Jensen):

Tak. Der er en række korte bemærkninger, og den første er fra hr. Søren Egge Rasmussen.

Kl. 12:37

Søren Egge Rasmussen (EL):

Tak. Jeg synes ikke, det er sådan helt indlysende klart, hvad ministeren mener. Man kan åbenbart godt lave et forbud i forhold til brandskum. Kunne vi også lave et forbud, som vedrørte alt børnebeklædning, og som gik ud på, at det måtte der ikke være PFAS i? Det kunne jeg godt tænke mig at høre, for det lyder, som om ministeren og regeringen i forhold til vores forslag om et nationalt forbud mod PFAS i forbrugerprodukter ikke er helt klar til at tage hele pakken med. Det er lidt, som om undertonen er: Lev med det, og dø af det; det er i så mange produkter, at vi ikke kan gøre noget ved det. Alligevel kommer ministeren frem til, at i forhold til brandskum kan vi så godt gøre et eller andet. Men er det sådan, at vi på trods af EU vil kunne komme frem til at lave en række forbud i forhold til konkrete produkter? Vi har jo tidligere gjort det i forhold til de hormonforstyrrende stoffer i sutteflasker, og der synes nogle også, at vi var forrykte at fremsætte sådan et forslag. Men vi fik jo et flertal for det, og vi fik EU til at ændre praksis.

Kl. 12:38

Første næstformand (Leif Lahn Jensen):

Ministeren.

Kl. 12:38

Miljøministeren (Magnus Heunicke):

Der er lige en ting, jeg vil sige først. Der bliver sagt »på trods af EU«. Jamen hvis man ser ud over hele verden, er EU klart, klart førende, når det handler om at regulere kemikalier, nemlig i det, der hedder REACH-forordningen. Det tror jeg Folketinget kan være meget tilfreds med, og jeg ved da, at forbrugerorganisationer i hele verden kigger på det og siger: Det er her, man går længst; det er her, man går forrest. Så det handler ikke om at gøre noget på trods af EU. Nu har vi et konkret EU-forslag, som vil være det første af sin slags på kloden. Jeg har for nylig haft nogle drøftelser med den amerikanske administration på miljøområdet, som kigger misundeligt på os og først nu er ved at gøre noget ved de ting, som vi for længst har gjort noget ved i Danmark og i EU, på PFAS-området. Så det sker ikke på trods af EU. EU er en hjælper her og en vej til et kæmpestort marked.

Så er det rigtigt, at man netop kan gøre det på konkrete områder. Jeg må komme med et forbehold i forhold til det her tekniske og juridisk komplicerede spørgsmål, men helt overordnet set vil man på konkrete områder – om det drejer sig om brandskum eller tøj eller noget helt tredje – kunne gå foran, når EU har det her arbejde i gang.

Kl. 12:39

Første næstformand (Leif Lahn Jensen):

Spørgeren.

Kl. 12:39

Søren Egge Rasmussen (EL):

Skal det forstås sådan, at det er konkret nationalt, man godt kunne lave et forbud? Skal det forstås sådan, at vi godt kan have et forbud mod PFAS i børnetøj? Altså, vi har jo samtidig varernes fri bevægelighed i EU. Jeg synes da, at det er interessant, hvis vi kommer frem til, at hvis vi tager det produkt for produkt – stegepander og forskellig kosmetik, som folk smører direkte i ansigtet – er der simpelt hen nogle forbrugsprodukter, som man godt kan lave forbud i forhold til. Det er jo sådan set det, Enhedslistens forslag går ud på. Er det sådan, jeg skal forstå ministeren?

Kl. 12:39

Første næstformand (Leif Lahn Jensen):

Ministeren.

Kl. 12:39

Miljøministeren (Magnus Heunicke):

Jeg ved godt, at jeg taler lidt sådan med uld i mund, for det her er juridisk kompliceret stof. Men fordi vi har sat gang i den her proces i EU, er der mulighed for, at Danmark godt kan gå foran på en række konkrete områder. Det vil så kræve, at vi på hvert område ved, at der er nogle alternativer, at vi kan kortlægge, hvor produktet bliver produceret, og at vi kan få ud af producenterne, hvad de putter i det. Alle de ting mener jeg jo at vi har en stor interesse i at gøre. Men overordnet set kan man gå konkrete veje for hvert enkelt produkt.

Kl. 12:40

Første næstformand (Leif Lahn Jensen):

Så er det hr. Carl Valentin.

Kl. 12:40

Carl Valentin (SF):

Tak. Jeg er glad for, at regeringen forfølger EU-sporet, som vi også har presset på for længe, så respekt for det. Men jeg synes ærlig talt, det er for slapt, at man i Danmark ikke i højere grad er villig til at gå foran. Virkeligheden er jo også, at hvis man skal sikre, at processen går hurtigt i EU, kunne det også virke, at vi var nogle lande, der gik foran. Og det behøver ikke kun at være Danmark – man kunne jo alliere sig med andre. Altså, nu har man allerede en stærk alliance med Tyskland, Holland, Sverige og Norge, og dem kunne man jo godt gå til og sige: Skal vi varsle nationale forbud i fællesskab?

Men når nu ministeren siger, at det kan være, at man juridisk kan få lov til at lave forbud på udvalgte områder, men ikke vil uddybe det for meget, fordi det også er kompliceret i forhold til juraen, så kunne jeg godt tænke mig at høre ministeren svare på: Hvis det nu viser sig juridisk muligt at forbyde brugen af PFAS i f.eks. tekstiler i Danmark, vil regeringen så tage initiativ til et nationalt forbud mod brugen af PFAS i tekstiler?

Kl. 12:41

Første næstformand (Leif Lahn Jensen):

Ministeren.

Kl. 12:41

Miljøministeren (Magnus Heunicke):

Til den første del af spørgsmålet, som handler om, om man kan gå foran sammen med nogle af de ligesindede lande, vil jeg sige, at jeg har en meget, meget tæt kontakt til netop de ministre – det er klart. Og jeg tror, man må konkludere, at det ikke er sådan, at der i alle landene vil være en interesse i at gå foran. Der følger man EU-sporet. Og det er i hvert fald ikke de signaler, jeg har fået fra de regeringer og de miljøministre, jeg har været i tæt dialog med, at man er interesseret i det.

Det andet element er: Hvad så, hvis det viser sig, at man kan det? Det må vi jo undersøge sammen med industrien og andre. Vi er nødt til at undersøge, hvor man producerer hvilke produkter. Og det er jo bare sådan, at vores tøj produceres mange forskellige steder, nogle gange under nogle dårlige vilkår – og det kan man begræde – andre gange forhåbentlig under nogle bedre vilkår. Og hvad der bruges af kemikalier de forskellige steder, er jo noget af det, vi må prøve at undersøge: Hvad er der af produktionsveje, og hvad er mulighederne her?

Men det er korrekt, at hvis vi kan indskrænke det og sige, at i forbindelse med det her produkt og den her type produkter kan der laves et forbud, så vil vi formentlig kunne gøre det – med det forbehold, at der kan være noget juridisk i forbindelse med det. Men ellers så ja.

Kl. 12:42

Første næstformand (Leif Lahn Jensen):

Spørgeren.

Kl. 12:42

Carl Valentin (SF):

Så vil vi formentlig kunne gøre det, bliver der sagt. Altså, jeg synes ikke, det interessante er, om vi kan, selv om det selvfølgelig også er spændende, men jeg synes, det interessante er: Hvis vi kan, vil regeringen så gøre det? Og der kunne jeg godt tænke mig at få ministerens ord på, at man selvfølgelig vil forbyde det i forbindelse med sådan noget som tekstiler, hvor det ikke er nødvendigt. Altså, det er jo ikke tvingende nødvendigt – man kan producere masser af godt tøj, også regntøj og alt muligt, uden brug af PFAS.

Vil man ikke sige, at man har tænkt sig at gøre det, hvis man kan? Det kan da ikke være så voldsomt et løfte at give – det er jo mest af alt bare et politisk signal og ikke noget med jura.

Kl. 12:43

Første næstformand (Leif Lahn Jensen):

Ministeren.

Kl. 12:43

Miljøministeren (Magnus Heunicke):

Jo, men det er jo en lille smule mere kompliceret, for det er korrekt, at man også kan lave regntøj uden PFAS, men der er, som jeg nævnte i min tale, f.eks. nogle jobfunktioner, hvor man skal bruge brandhæmmere, og der er mig bekendt ikke nogen alternativer til PFAS, der er gode nok. Men det må vi jo grave os ned i. Og det er derfor, jeg siger, at det må vi også gøre sammen med tøjindustrien, som vel også, for mig at se, har en stor interesse i at vise, at de kan levere noget uden PFAS til vores forbrugere. Det arbejde vil jeg meget gerne være med til. Men for lige på stående fod at kunne sige, at så gør vi det ene, eller så gør vi det andet, tror jeg at jeg skulle bruge noget mere viden.

Kl. 12:43

Første næstformand (Leif Lahn Jensen):

Så er det fru Mette Abildgaard.

Kl. 12:44

Mette Abildgaard (KF):

Tak for talen til ministeren, om end jeg var ærgerlig over, at man så markant afviste det her beslutningsforslag og afviste det at gå dansk enegang. Jeg tror ikke, der er nogen, der fortryder, at man har gjort det tidligere i Danmark, og som synes, det var forkert, at vi stoppede tidligere med at have ftalater i børnenes legetøj eller have bisfenol A i sutteflaskerne, og der fulgte Europa jo efter; EU-landene fulgte efter Danmark. Jeg tror heller ikke, ministeren fortryder, at Danmark gik enegang dér og var mere ambitiøs.

Jeg kunne godt tænke mig at spørge ministeren ind til den PFAS-handlingsplan, som det jo fremgår af regeringsgrundlaget at der skal laves. For jeg kan jo forstå på ministeren, at han anerkender, at der er et problem. Han anerkender også, at der er et alvorligt problem, og derfor er jeg nysgerrig efter at høre, hvornår ministeren indkalder til forhandlinger omkring den her PFAS-handlingsplan. For det fremgår ikke sådan tydeligt af ministerens prioriteringer, at det er noget, der ligger først for. Så jeg kunne godt tænke mig at høre ministeren om det.

Kl. 12:44

Første næstformand (Leif Lahn Jensen):

Ministeren.

Kl. 12:44

Miljøministeren (Magnus Heunicke):

Men det er jo helt korrekt, at Danmark er gået foran før det her, og det er jeg glad for at vi har gjort. Det er jo netop, som ordføreren nævner, på helt konkrete områder, hvor man siger: På det her område, f.eks. pizzabakker eller sutteflasker, kan vi gå foran. Det er det, man også kan, altså vi kan gå foran på konkrete områder. Det, der er problemet med det her forslag, hvilket også er grunden til, at Folketinget jo afviste det, sidste gang det var oppe, også med konservative stemmer i øvrigt, er, at det simpelt hen er for bredt til, at vi præcis kan vide, hvad der er i vores mobiltelefoner, og hvordan kan vi sikre os dér. Der er man nødt til at gå den helt konkrete vej og sige: Skal vi gå foran EU, skal vi også finde helt konkrete produkter og vide, at det er et veldokumenteret og afgrænset område, hvor vi kan gå foran, præcis ligesom på de områder, som blev nævnt af ordføreren her før.

Hvad angår en PFAS-handlingsplan, er vi i fuld gang med det arbejde. Jeg vil sige: Ja, det haster, men det skal jo gøres grundigt og ordentligt. Alene den viden, vi har fået de sidste 3 måneder, har jo for nogles vedkommende været overraskende eller ahaoplevelser, og det skal vi have med. Vi skal jo have den viden, før vi ved, hvad der så også skal til af indsatser.

Kl. 12:46

Første næstformand (Leif Lahn Jensen):

Spørgeren.

Kl. 12:46

Mette Abildgaard (KF):

Men for hver evig eneste måned, der bliver ved med at gå, får vi mere og mere viden, for vi bliver ved med at blive klogere på, hvor mange steder det her har konsekvenser. Derfor kan vi ikke blive ved med bare at vente. Vi er nødt til også at gå i gang og handle på de områder, hvor vi har viden til rådighed. Det fremgår jo klart af ministerens svar til Folketinget, at det kan lade sig gøre at lave et nationalt forbud, hvis man laver det inden for rammerne af det europæiske forbud, som der nu er startet en proces op omkring. Det er også et bredt forbud. Ministeren pralede af, hvor bredt og omfangsrigt det var, da det blev præsenteret.

Anerkender ministeren ikke, at Danmark kan gøre præcis det samme inden for rammerne af det europæiske spor, der er igangsat?

Kl. 12:46

Første næstformand (Leif Lahn Jensen):

Ministeren.

Kl. 12:46

Miljøministeren (Magnus Heunicke):

Så må jeg jo anbefale Det Konservative Folkeparti at gå i dialog med Dansk Industri, som jo er ude i dag og sige: Pas nu på med at lave noget, som lyder godt og føles godt og er god kommunikation. Jeg kan også se på sociale medier, at det er rigtig god kommunikation. Spørgsmålet er jo bare: Kan det lade sig gøre? Hvad gør vi? Kan vi regne med, at Apple eller en anden mobiltelefonproducent eller en bilproducent siger: Nå, men der er 6 millioner forbrugere, som har nogle andre regler end alle andre, så vi ændrer lige hele vores produktionslinje i forhold til dem? Det siger i hvert fald Dansk Industri at vi ikke kan regne med. Så ja, det skal gøres, men vi skal jo gøre det på en måde, så det også har en effekt, og også gøres på en måde, så det fjerner PFAS fra vores industri.

Kl. 12:47

Første næstformand (Leif Lahn Jensen):

Så er det fru Pernille Vermund.

Kl. 12:47

Pernille Vermund (NB):

Tak for det, og jeg vil også gerne takke for talen. Jeg var indledningsvis fortrøstningsfuld og sluttede af med at sidde og tænke: Her har vi endnu et punkt, hvor man siger, at på grund af EU kan vi ikke passe på Danmark. Det er jo fuldstændig rigtigt, som fru Mette Abildgaard siger, at for hver dag, der går, for hver måned, der går, bliver vi klogere på det her, men det er jo også dage og måneder, der går, hvor der vil være mere PFAS i vores natur og i vores miljø, som vi risikerer at sende videre til kommende generationer. Vi har i forvejen generationsforureninger, som vi rydder op efter.

Anerkender ministeren og regeringen ikke, at det her er et forslag, som man åbenbart allerede har behandlet i 2015-16? Der er gået mange år siden, og Socialdemokratiet sidder bl.a. som en del af regeringen. Der har været masser af muligheder for at handle på det her. Hvad er det, der sker? Og hvorfor skal vi igen høre på, at EU forhindrer os i at passe på Danmark?

Kl. 12:48

Første næstformand (Leif Lahn Jensen):

Ministeren.

Kl. 12:48

Miljøministeren (Magnus Heunicke):

Det er faktisk det modsatte, jeg har redegjort for her. Det er jo EU, som er vores bedste chance for at få PFAS væk. Hvorfor? Fordi PFAS er grænseoverskridende. De produkter, vi har nævnt i dag i debatten, er produkter, som ikke produceres – desværre, men det gør de jo slet ikke – i Danmark. Der er ikke en chance for, at vi bliver selvforsynende med mobiltelefoner eller elbiler eller andet. Og PFAS bevæger sig med vand og vind og andet over grænser.

Det betyder, at skal vi have en chance for at få PFAS væk fra vores natur, væk fra os som forbrugere og væk fra vores organismer, så er vi nødt til ikke kun at gøre det i Danmark, men at gøre det med EU. Hvis man ikke havde EU, hvordan skulle vi så have nogen som helst chance for at bringe det her emne på nogen anden dagsorden end vores egen? Så det er det stik modsatte, der er tale om: Det klart bedste og mest markante, der kan ske, er, at vi får det her vedtaget i EU. Og det er som sagt sendt til EU i januar måned, og det er i høring nu.

Kl. 12:49

Første næstformand (Leif Lahn Jensen):

Spørgeren.

Kl. 12:49

Pernille Vermund (NB):

Men det, ministeren siger, er, at vi er nødt til at vente på EU. Og jeg synes, det er så fint, hvis man i EU bliver enige om det her, også gerne bredt og bredere ud. Men ministeren siger jo: Vi kan ikke gøre, hvad vi skal gøre, for at passe på Danmark, før der er sket noget i EU. Det er det, der er min og Nye Borgerliges anke her. Det synes jeg simpelt hen er problematisk. Og jeg synes faktisk også, man skylder en forklaring, når det nu har ligget så længe – det her forslag, som åbenbart er fremsat tidligere, også før Nye Borgerlige kom i Folketinget.

Hvad er det, der gør, at man ikke har taget det op før? Hvorfor har man ikke taget det alvorligt før? Man har siddet med regeringsmagten i 3½ år, før man nu indtrådte som, ja, statsministerparti i en ny regering.

Kl. 12:50

Første næstformand (Leif Lahn Jensen):

Ministeren.

Kl. 12:50

Miljøministeren (Magnus Heunicke):

Men det er jo ikke korrekt, at der ikke er sket noget, tværtimod. Jeg nævnte selv i min tale, at vi nu pålægger vores vandsektor at måle for flere PFAS-stoffer. Det er 22 forskellige PFAS-stoffer, vi nu undersøger vores drikkevand for for at sikre, at vi ikke har de stoffer i vores drikkevand på niveauer, som overskrider grænseværdierne. Og alle de elementer er jo ting, som gøres samtidig. Derfor er det ikke korrekt at sige, at der ikke sker noget i Danmark. Det gør der, men der sker også noget i EU.

Kl. 12:50

Første næstformand (Leif Lahn Jensen):

Så er det hr. Søren Søndergaard.

Kl. 12:50

Søren Søndergaard (EL):

Tak for det. Det her minder jo fuldstændig om diskussionen om giftige babysutter, hvor vi også uden om regeringen fik indført et forbud her i Folketinget mod giftige babysutter – et nationalt forbud. Og så var der en lang række andre lande, der fulgte med, og det førte så til, at EU ændrede politik, og i dag er det EU-lovgivning, at man ikke kan proppe gift i babysutter. Det er jo et spørgsmål om, om man har modet til at gå foran, og det har regeringen tydeligvis ikke.

Det er jo klart, at EU-lovgivning er kompliceret, men jeg synes, at ministeren gør den mere kompliceret, end den er, og derfor vil jeg bare bede ministeren om fuldstændig klokkeklart at svare på et spørgsmål: Er det ikke rigtigt, at eftersom Danmark har indsendt et REACH-begrænsningsforslag til EU's kemikalieagentur, ECHA, så er det medholdeligt i henhold til EU-lovgivningen, at vi indfører et midlertidigt nationalt forbud i Danmark? Forholder det sig ikke sådan?

Kl. 12:51

Første næstformand (Leif Lahn Jensen):

Ministeren.

Kl. 12:51

Miljøministeren (Magnus Heunicke):

Jo, hr. Søren Søndergaard, det er præcis, hvad det gør. Og det er jo en af grundene til, at det er et meget, meget stort arbejde, der er sket i Danmark og i de lande, jeg nævnte – Holland, Tyskland, Norge og Sverige – i forhold til at få det her på dagsordenen i EU, og at vi nu er dér, hvor vi i regeringen er ved at indføre det her forbud om at fjerne PFAS i brandskum. Det kan vi, præcis fordi det store forslag er i EU. Og der vil vi også kunne tage andre elementer med.

Men når hr. Søren Søndergaard så nævner babysutsagen, er det jo en konkret sag med et konkret produkt, og det er det, jeg har prøvet at sige til hr. Søren Egge Rasmussen, nemlig at man også kan gå videre og spørge, om der er andre konkrete steder, hvor vi kan sige, at her kan vi gå videre i Danmark. Regeringen er meget åben over for konkrete forslag og konkrete ting. Kan vi gå videre end det store EU-forslag, så lad os endelig, endelig gøre det, så vi kan finde ud af, hvad der er af alternativer. Er der noget, som forhindrer sikkerheden for vores medarbejdere ude i industrien og andet, så lad os endelig kigge på det.

Kl. 12:52

Første næstformand (Leif Lahn Jensen):

Man skal lige huske at trykke sig på, for det er sådan, at man faktisk ikke er tvunget til at have to korte bemærkninger – man kan godt nøjes med en herinde. Men hvis man har lyst til to, må man gerne få to. Værsgo til spørgeren.

Kl. 12:53

Søren Søndergaard (EL):

Nu diskuterer man ikke med formanden, men lampen lyste rødt – så jeg ved ikke. Nå, men det korte af det lange er, at det altså så udelukkende handler om den politiske vilje. For vi er enige om, at man i henhold til EU-lovgivningen kan forbyde alle de ting, som man har indført i sit begrænsningsforslag, og som man har sendt til EU's kemikalieagentur. Hvorfor går man så ikke i gang med det? Og det er bare det, der hele tiden er underligt: Man kommer med nogle forslag, og man siger, at det her vil man godt gøre noget ved, men når det så kommer til muligheden for rent faktisk at gå foran, har man alle mulige undskyldninger for ikke at gøre det. Det synes jeg bare er for dårligt.

Kl. 12:53

Første næstformand (Leif Lahn Jensen):

Ministeren.

Kl. 12:53

Miljøministeren (Magnus Heunicke):

Som jeg nævnte, blev forslaget sendt i januar. Nu er det allerede sendt i høring, og det er en 6 måneder lang høring i hele EU med alle producenter, der selvfølgelig siger, at de har et eller andet stof, som de kan bytte PFAS ud med, eller også vil de jo sige, at det kan være nødvendigt af hensyn til medarbejdersikkerhed eller en anden ting – medicin eller noget andet – og at de har brug for, at det skal være i produktet. Den intensive dialog, der er med hele EU's produktionsapparat, foregår nu i EU, og den mener jeg også vi skulle tage i Danmark for at være sikre på, at der er alternativer. Og der er det, jeg siger: Lad os tage det produkt for produkt.

Men det, der ligger i det her forslag, er jo ikke at tage det produkt for produkt – det er jo et generelt forbud, hvor man går lidt med bind for øjnene uden at have den høring om, hvad der så er af alternativer.

Kl. 12:54

Første næstformand (Leif Lahn Jensen):

Så er det hr. Torsten Gejl.

Kl. 12:54

Torsten Gejl (ALT):

Tak, og tak til ministeren for talen. Jeg er ret glad for EU i den her sammenhæng, og det er jeg faktisk i mange grønne sammenhænge, hvor jeg synes EU nogle gange er mere ambitiøse, end vi er, og andre gange skubber pænt på. PFAS har ikke noget pas, og det er et internationalt problem, som skal løses og håndteres internationalt. Det er der ingen tvivl om. Men jeg synes, det her gode beslutningsforslag tager os et spændende sted hen, fordi ministeren faktisk siger, at vi godt kan lave isolerede ting i Danmark, op til EU indfører det her. Men der kunne jeg godt tænke mig at være mere konkret. Ministeren siger, at regeringen er meget åben over for forslaget, men nu er det altså regeringen, der har hundredvis af embedsfolk. Kunne man ikke i forlængelse af det her beslutningsforslag være mere konkret og sige, at regeringen forpligter sig til at lave en meget hurtig undersøgelse af, hvilke ting vi isoleret set i Danmark helt konkret kan gøre, så vi kan komme i gang med dem i løbet af få måneder? For vi bliver jo snart indhentet af EU-lovgivningen, så der er jo ikke så lang tid til at gøre de ting her. Kunne man ikke blive lidt mere konkret i stedet for bare at være åben?

Kl. 12:55

Første næstformand (Leif Lahn Jensen):

Ministeren.

Kl. 12:55

Miljøministeren (Magnus Heunicke):

Jo, men lad os prøve at gøre det i udvalgsarbejdet. Vi vil meget gerne redegøre for, om der er nogen steder, hvor vi kan gå foran. Det er jo rigtigt, hvad hr. Torsten Gejl siger om at blive indhentet af EU-lovgivningen, men det er jo et forslag fra Danmark igennem EU. Ellers er jeg helt enig i, hvad der blev sagt om, at det er vigtigt også at gå ad EU-vejen. Men lad os prøve det. Der er også det med hastigheden i det. Kig rundt, hvor man bor, og se, hvad der er af forbrugsvarer forskellige steder, eller gør det i supermarkedet; hvor produceres de ting, som vi bruger hver dag, hvordan er produktionsvejene, og hvem er underleverandørers underleverandører? Det er så kompliceret, og jeg bryder mig ikke om at lyde kedelig og være teknisk i det, men vi skal bare være sikre på, at det ikke kun er et slag i luften, men at det også har noget konkret effekt, og at produktionsapparatet så bliver omlagt til at fjerne det PFAS, og det er det, som EU gerne skal hjælpe os med.

Kl. 12:56

Første næstformand (Leif Lahn Jensen):

Spørgeren.

Kl. 12:56

Torsten Gejl (ALT):

Det er jeg fuldstændig med på. Det skal løses internationalt, og det er det, EU vil. Men nu siger ministeren jo helt tydeligt og eksplicit, at det kan være, at vi kan lave nogle ting i forvejen, og at det kan være, at vi kan gå forrest. Og det skal jo være med nogle danske ting som f.eks. forbud mod brandskum. Og der kunne jeg godt tænke mig, hvis forslagsstillerne ønsker det, at vi måske kunne lave en beretning, hvor regeringen forpligter sig lidt tydeligere på at se, hvad der er af danske ting, som vi faktisk kan gå foran med. Hvordan får vi undersøgt det hurtigt, og hvordan får vi det iværksat, så der kan komme lidt handling bag de ord?

Kl. 12:57

Første næstformand (Leif Lahn Jensen):

Ministeren.

Kl. 12:57

Miljøministeren (Magnus Heunicke):

Lad os prøve at se på det. Hvad angår det konkrete med brandskum, kan jeg sige, at et forbud mod PFAS i brandskum er ved at blive indført. Men man skal jo ikke bilde sig ind, at det så har løst alle problemerne, men det er et konkret punktkildeforureningsproblem med PFAS, så det er godt at få det væk. Der kan være noget andet tilsvarende eller lignende eller andet, og lad os kigge på, hvad der kan lade sig gøre. Lad os se, om vi kan blive enige om en tekst i en beretning, men alt, hvad der kan kvalificere debatten, vil vi meget gerne være med til.

Kl. 12:57

Første næstformand (Leif Lahn Jensen):

Den sidste bemærkning indtil videre er til hr. Hans Kristian Skibby.

Kl. 12:57

Hans Kristian Skibby (DD):

Tak, formand. Ministeren var jo ad flere omgange inde på det her med evighedskemikalierne og den måde, hvorpå man selvfølgelig har endnu større udfordringer med dem end med mange andre typer af ting, hvor der skal laves en ny miljømæssig indsats, i og med at de sådan set, selv om man laver nye målinger, og selv om man har lavet indsatser, stadig væk vil kunne være målbare. Og der vil jeg egentlig gerne spørge miljøministeren om det, som ministeren også var inde på med, at vi skal gøre det med flere målinger, bl.a. på drikkevand.

Altså, det med den evidensbaserede tilgang til det deler vi jo i Danmarksdemokraterne, og der vil jeg bare gerne spørge ministeren, om man, når man nu laver de her mange målinger og endnu flere målinger, også har nogle oplysninger på det og et estimat over, hvor meget af det der så skyldes fortidens synder, altså hvor det går længere tid tilbage end det, som vi sådan typisk kigger på. Jeg tænker jo på, at vi i Danmark eksempelvis har haft skiftende måder at gennemføre skibsbyggeri, skibsvedligehold og alt muligt andet på, og det er jo foregået på mange, mange forskellige lokaliteter. Men har man et overblik over, hvor mange af de her målinger der skyldes meget gamle sager?

Kl. 12:59

Første næstformand (Leif Lahn Jensen):

Ministeren.

Kl. 12:59

Miljøministeren (Magnus Heunicke):

Det her er jo et meget interessant spørgsmål. Vi ved jo, at PFAS begyndte at blive brugt i 1950'erne, og at det fik en enorm udbredelse. For det er jo en nem ting at give til et produkt, og det har så nogle gavnlige egenskaber. Så det var derfor, det havde en enorm udbredelse, uden at der var nogen, der overvejede, hvad disse fluorstoffer gør i vores organisme. Vi ved også, at der, hvis det kommer i menneskekroppen, er en halveringstid, som betyder, at man udskiller det igen, men at det så vil være i naturen igen, og det er derfor, man kalder dem for evighedskemikalier. Det er ikke, fordi de vil være der for evigt, men de er meget, meget langsomt nedbrydelige i naturen. Det er jo det, der er sagen, og det betyder så også, at noget af det, som vi måler, er gamle synder.

Derfor er det jo et godt spørgsmål, og jeg er faktisk ikke klar over, hvorvidt det teknisk er muligt at vurdere, hvor gamle de stoffer, man finder, er. Det er i hvert fald svært at vide, hvor de stoffer kommer fra. Man kan prøve at bruge nogle metoder til det, men man kan sådan set ikke se, præcis hvorfra stofferne kommer. Så jeg er ikke klar over, om kan man sige, præcis hvor gamle de er, men nogle af dem vil nok være temmelig gamle.

Kl. 13:00

Første næstformand (Leif Lahn Jensen):

Spørgeren.

Kl. 13:00

Hans Kristian Skibby (DD):

Ja, årsagen til, at vi spørger, er jo egentlig også, at det er interessant at vide, om det er en kontinuerlig, vedvarende forurening, der pågår. Altså, er det også noget, der pågår i 2023, eller var det noget, der foregik i 1956? Jeg synes jo i hvert fald, der er rimelig stor forskel på de to principper, og det er derfor, jeg spørger til det.

Men jeg spørger jo så også lidt til det, når ministeren selv siger, at man intensiverer det i forhold til endnu flere modeller af beregninger eller kontroller af eksempelvis drikkevand. Hvorfor er det så, man ikke har den samme tilgang til at lave flere kontroller af det vand, der kommer fra oven, altså regnvand, hvor vi jo også kan se, at der desværre kommer PFAS-stoffer flyvende ind over Danmark fra andre lande?

Kl. 13:00

Første næstformand (Leif Lahn Jensen):

Ministeren.

Kl. 13:00

Miljøministeren (Magnus Heunicke):

Det er jo faktisk også sådan, at der er nye stoffer. Selvfølgelig er der gamle stoffer, men der er også nye stoffer, så det foregår også i dag. Det må man jo sige. For det er i vores produkter i dag, og det vil sige, at det kan blive slidt af i en stegepande eller regne af noget eller komme fra en mobiltelefon osv. Det er mange steder, og det er også overraskende steder, man gør brug af det. Så den her diffuse forurening kommer i dag.

Med hensyn til hvilke ting der bliver tjekket, lytter jeg til, hvad Miljøstyrelsen vurderer der er det mest relevante.

Kl. 13:01

Første næstformand (Leif Lahn Jensen):

Der er ikke flere korte bemærkninger. Vi siger tak til ministeren. Og den første ordfører på talerstolen er hr. Kris Jensen Skriver fra Socialdemokratiet. Velkommen.

Kl. 13:01

(Ordfører)

Kris Jensen Skriver (S):

Tak for det, og tak for ordet. Og jeg vil som vikar for ordføreren fremlægge Socialdemokratiets indstilling til dette beslutningsforslag. Jeg vil først og fremmest gerne takke Enhedslisten for beslutningsforslaget, der adresserer en meget vigtig problemstilling. I Socialdemokratiet er vi helt enige i hensigten med beslutningsforslaget. Vi skal gøre alt, hvad vi kan, for at beskytte forbrugerne mod PFAS. Opgaven er stor, for desværre finder vi PFAS stort set alle steder, hvor vi leder. Vi finder PFAS i vores fødevarer, i vores miljø og i vores vand, og så finder vi dem også i mennesker.

Derfor ser vi i Socialdemokratiet med stor alvor på problemet med PFAS. For ingen danskere skal gå rundt og være bekymrede for at blive forurenet med PFAS. Derfor var det også et vigtigt skridt, som regeringen tog for 2 måneder siden. Her sendte vi sammen med Tyskland, Sverige, Norge og Holland et fælles forslag til EU om at lave et EU-forbud mod PFAS. Forslaget er til dato det mest omfattende af sin slags med hensyn til at begrænse brugen af kemikalier i EU. Og det er et af de vigtigste skridt til at fjerne kilderne til forurening med PFAS.

For forureningen med PFAS er grænseoverskridende. Produkter, som også indeholder PFAS, handles på tværs af landegrænser, og derfor skal vi også have en løsning, som går på tværs af grænser. Det betyder ikke, at vi ikke skal gøre noget i Danmark. Regeringen arbejder allerede på at lave en national handlingsplan for PFAS. Handlingsplanen skal give os et overblik, så vi ved, hvor og hvordan vi bedst kan sætte ind herhjemme. Derudover har miljøministeren fremført, at der skal indføres forbud mod PFAS i brandslukningsskum.

Det er en omfattende og meget kompleks opgave at bekæmpe PFAS, og derfor er det også helt centralt, at vi tager tingene i den rigtige rækkefølge. For overordnet set vil det ikke være muligt at lave et nationalt forbud mod alle PFAS-stoffer i tusindvis af produkter, før EU-forbuddet træder i kraft. For det første kan vi ikke til fulde vurdere konsekvenserne for Danmark af et sådant forbud, og for det andet er der ikke alternativer til alle anvendelser af PFAS her og nu, for der er desværre områder, bl.a. i sundhedssektoren, hvor der ikke findes alternativer til PFAS. Der findes i dag heller ikke alternativer til PFAS i elektronikprodukter såsom mobiltelefoner og computere, og der findes også PFAS i biler, som Danmark slet ikke har en produktion af. Hvis vi lavede et nationalt forbud mod PFAS, ville det derfor ikke være muligt for virksomheder at afsætte varer, som indeholder PFAS, i Danmark.

Disse eksempler viser, hvor kompliceret indsatsen mod PFAS er, og derfor har regeringen også et stort fokus på, at vi kommer hele vejen rundt. Det er det, den nationale handlingsplan mod PFAS skal sikre. For som jeg sagde indledningsvis, er vi helt enige i, at vi skal beskytte forbrugerne mod PFAS. Og i Socialdemokratiet vil vi kæmpe benhårdt for dette. Men her er EU-forbuddet den absolut mest effektive løsning, og derfor kan Socialdemokratiet ikke støtte forslaget.

Kl. 13:05

Anden næstformand (Jeppe Søe):

Der er ingen korte bemærkninger – tak til ordføreren. Og næste ordfører er hr. Erling Bonnesen fra Venstre.

Kl. 13:05

(Ordfører)

Erling Bonnesen (V):

Tak for det. Også i Venstre tager vi problemerne her med PFAS meget, meget alvorligt – det tror jeg alle gør. Og som også den forrige ordfører lige har sagt: Vi skal gøre alt, hvad der er forsvarligt, for at beskytte borgerne og forbrugerne mod PFAS. Vi skal så også bare gøre det på den rigtige måde, og derfor er det jo fint og godt, at vi også her i dag får en drøftelse om, hvordan vi skal tackle de her forskellige ting.

Vi kan også henvise til, som det også blev gjort af den forrige ordfører, at der er sat gang i at udarbejde den her handlingsplan, så man får indsamlet alle de forskellige oplysninger, får dem bearbejdet og får det sat sammen til en handlingsplan. Ministeren har også redegjort for, at man selvfølgelig vil oplyse om det, så snart det så bliver muligt. Der er jo også her i Danmark taget skridt til, at man fra dansk og også nogle andre EU-landes side har taget et forslag med til EU for at få det løftet til EU-niveau. Og der er man jo så også i gang med at få set på det i de forskellige EU-institutioner, hvor forslaget også er i høring, så vidt det er mig bekendt. Så man kan sige, at vi tager det alvorligt og gør noget ved det sagligt og forsvarligt.

Herudover er der så også, som ministeren redegjorde for, i forhold til PFAS i brandskum på øvelsespladser gjort noget konkret ved det. Så det handler om, at vi tager borgernes bekymringer alvorligt. Der er sat de ting i gang, som vi kan. Det vil sige, at vi løser problemerne i den forhåbentlig rigtige rækkefølge, men vi er åbne for over for, at der jo heldigvis løbende indkommer ny viden. Det hører jeg også at man tager til sig så hurtigt som overhovedet muligt, i forhold til at der bliver stillet alternativer til rådighed, som man så kan få med ind i behandlingen af tingene.

Vi skal også tænke på, at Danmark er et forholdsvis lille land, og derfor er det godt, at vi så har EU med som samarbejdspartner omkring det her. EU har jo også, som ministeren fint redegjorde for, en meget stærk vidensbase om det her, så vi ligesom får et stærkt grundlag at stå på, så vi kan komme videre netop på grundlag af det forslag, som også er sendt til EU for at få forbuddet på EU-niveau. Samtidig er der også forsyningssikkerheden i forhold til de forskellige produkter, så man ikke, kan man sige, på en skæv måde rydder varer og produkter af hylderne for forbrugerne, men at man konkret sætter ind der, hvor der er specifikt grundlag for det, og hvor det så også spiller sammen med de initiativer og det arbejde, der er i gang på EU-niveau.

Så jeg synes, at vi på nuværende tidspunkt rammer bolden rigtigt. Vi skal alle sammen, hvad alle jo også gør, tage de her udfordringer dybt, dybt alvorligt – også i forhold til forbrugerne – og derfor tror jeg også, at det er godt, at vi kan henvise til de her ting, som er sat i gang, og som jeg har forsøgt at redegøre for nu her. Derfor vil jeg da også opfordre til, at vi stadig væk kan arbejde godt sammen omkring det på den måde.

På det grundlag afviser vi også i Venstre det konkrete beslutningsforslag fra Enhedslisten, men vi ser frem til det fortsatte arbejde på området. Og jeg vil understrege, at vi tager forbrugernes bekymringer meget alvorligt. Tak.

Kl. 13:08

Anden næstformand (Jeppe Søe):

Der er en række korte bemærkninger. Først er det hr. Søren Egge Rasmussen.

Kl. 13:09

Søren Egge Rasmussen (EL):

Så Venstre tager det alvorligt og vil ikke gøre noget. Altså, det er det, der ligesom står tilbage – at man ligesom afventer, at EU måske foretager sig noget. Og jeg tror sådan set, at bekymringen ude i befolkningen over det her problem er større, end den er i Venstre.

Nu nævnte ordføreren, at der var en handlingsplan på vej. Har ordføreren kendskab til, at den handlingsplan er lige på trapperne? For så vil det jo være at gøre noget. Jeg kan forstå, at nu er der taget initiativ til, at vi ikke skal have PFAS i skum til brandslukning – det er da et skridt. Og jeg kunne ligesom høre på ministerens tale, at man godt kunne tage andre produkter og sige, at så går vi foran der. Det kunne man godt i den nuværende situation, hvor EU er begyndt at reagere.

Går ordføreren ind for, at vi skal beskytte børn lidt bedre, f.eks. ved at lave forbud mod PFAS i børnetøj? Altså, er det et næste skridt, som vil være rimeligt at tage?

Kl. 13:10

Anden næstformand (Jeppe Søe):

Tak. Ordføreren.

Kl. 13:10

Erling Bonnesen (V):

Tak for det. Jamen det er jo ikke korrekt, som spørgeren giver udtryk for, at der ikke sker noget. Jeg har netop lige i min ordførertale redegjort for den handlingsplan, som vi fra Danmarks og fra regeringens side har taget initiativ til sammen med andre EU-lande at få sendt til EU. Så der sker jo noget i forhold til det. Der sker jo, som vi har været inde på, også noget i forhold til brandskum på øvelsespladser. Så vi tager da bestemt de her ting meget alvorligt.

I forhold til det med at beskytte borgerne mest muligt i forbindelse med spørgsmålet om tekstiler vil jeg sige, at det jo også er et emne, som bliver undersøgt i øjeblikket. Og jeg synes da også, det skal undersøges klart og præcist, sådan at man får et grundlag, som spiller sammen med de øvrige ting, som vi har været inde på, når man laver forbuddet.

Så ja, det synes jeg da sådan set er en bekræftelse på, at vi tager borgernes bekymringer meget alvorligt i den her sag, men også handler på et fagligt forsvarligt og fornuftigt undersøgt grundlag. Det er sådan, det bør være, og det er også det spor, der lægges op til at vi skal fortsætte ad. Og hvornår kommer den handlingsplan så? Jamen det vil den jo gøre, når den er klar, og som ministeren har redegjort for, arbejdes der med det.

Kl. 13:11

Anden næstformand (Jeppe Søe):

Tak for det. Hr. Søren Egge Rasmussen.

Kl. 13:11

Søren Egge Rasmussen (EL):

Så der er en handlingsplan, der arbejdes på, og vi aner ikke, hvor den er. Man må bare notere sig, at Forbrugerrådet Tænk anbefaler et forbud. Jeg noterer mig, at Coop også har vedtaget et forbud mod PFAS i deres butikker. Altså, der er jo nogen, der sådan set forsøger at gå foran.

Man kunne også forestille sig, at man har politikere, der ønsker at gå foran. Det er derfor, vi fra Enhedslistens side har fremsat det her forslag – for at få debatten i Folketinget og for at komme frem til at diskutere: Kan vi gøre mere? Og der lytter jeg mig til, at Venstre bare vil afvente en handlingsplan, der er på vej.

Kl. 13:11

Anden næstformand (Jeppe Søe):

Ordføreren.

Kl. 13:11

Erling Bonnesen (V):

Jamen det er jo ikke korrekt. Og jeg kan henvise til det svar, jeg allerede har givet. Man kan jo næsten sige, at Danmark på en vis måde er gået foran – det har vi også svaret på – i forhold til PFAS i brandskum på øvelsespladser. Man er jo gået foran sammen med andre EU-lande i forhold til det med handlingsplanen, som også er sendt til EU, og som der nu bliver arbejdet videre på.

Så det er ikke korrekt, når man prøver at tegne et billede af, at vi ikke foretager os noget. Nej, vi har jo netop foretaget os noget. Men jeg tror også, det er rigtig godt, at det, når der så først bliver truffet nogle beslutninger, er videns- og faktabaseret, sådan at vi kan sige, at de beslutninger, der bliver truffet, er holdbare ind i fremtiden. Og derfor er det godt, at vi spiller sammen med EU på det her område.

Kl. 13:12

Anden næstformand (Jeppe Søe):

Så er det hr. Carl Valentin.

Kl. 13:12

Carl Valentin (SF):

Jeg synes fortsat, det er for slapt, at man ikke vil gå foran i Danmark og indføre et nationalt forbud her. Men lad os tale lidt om EU-sporet, hvor vi da trods alt er enige noget af vejen. For der har vi jo længe i SF presset på for, at man skulle foreslå et europæisk forbud, og der er jeg rigtig glad for, at det nu er lykkedes Danmark at gå sammen med flere andre lande om et forslag.

Men i det her forslag har man så valgt helt at fritage landbruget. Det vil sige, at man fortsat potentielt kan bruge PFAS-stoffer i de sprøjtegifte, man bruger i landbruget. Hvorfor er det, at Danmark ikke har presset på for at få landbruget med i det her? Er der ikke nogle ret store problemer i det, hvis man bruger PFAS-stoffer i de sprøjtegifte, der bliver sprøjtet ud over vores marker?

Kl. 13:13

Anden næstformand (Jeppe Søe):

Ordføreren.

Kl. 13:13

Erling Bonnesen (V):

Jamen jeg er da glad for, at SF også anerkender, at vi har en række fælles linjer, der flugter i forhold til EU. Og de ting, som jeg har svaret på to-tre gange, vil jeg ikke gentage. For det er også det, jeg hører, altså at det er fint, at vi skal bruge samarbejderne i EU så meget som muligt for at få så stærke og holdbare beslutninger som overhovedet muligt.

I forhold til pesticider er jeg helt sikker på, at spørgeren også ved, at det har sit eget godkendelsessystem; så det er der jo taget hånd om der.

Kl. 13:13

Anden næstformand (Jeppe Søe):

Spørgeren.

Kl. 13:13

Carl Valentin (SF):

Okay, det synes jeg måske er en lidt nem måde at komme videre med det på, altså at sige, at det har sit eget godkendelsessystem. Det er da rigtigt nok, men virkeligheden er jo stadig væk, at der bliver brugt PFAS i forskellige sprøjtegifte. Vi kender ikke rigtig omfanget, for der er ikke særlig godt styr på det.

Men lad mig så høre: Er det ordførerens indtryk, at der slet ikke er nogen problemer med brugen af PFAS i pesticider eller sprøjtegifte? Er det slet ikke noget, man skal handle yderligere på eller gøre noget særligt ved?

Kl. 13:14

Anden næstformand (Jeppe Søe):

Ordføreren.

Kl. 13:14

Erling Bonnesen (V):

Jamen spørgeren har jo selv været med i forhandlingerne om pesticidhandlingsplaner osv., så jeg er helt sikker på, at spørgeren godt kender til, hvordan de der ting hænger sammen. Det har jo sit eget særskilte godkendelsessystem, og når det er et af de skrappeste godkendelsessystemer, vi har her i Danmark, så ved spørgeren udmærket godt, at så skal det overholde de forskellige værdier og krav, der ligger der, og gør det ikke det, jamen så kender ordføreren jo også svaret på det.

Kl. 13:14

Anden næstformand (Jeppe Søe):

Så er det fru Mette Abildgaard.

Kl. 13:14

Mette Abildgaard (KF):

Inde på www.dr.dk kan man læse en artikel, hvor der er en oversigt over 104 grunde i Danmark, hvor grænseværdien for PFAS er mere end 100 gange overskredet – 104 grunde. Man kan klikke sig ind, og jeg fandt en i mit eget nabolag, hvor der har ligget en autolakerer på et tidspunkt, og hvor der nu er en forurening tilbage i jorden. Det er jo sådan noget, der skaber bekymring.

Jeg kunne forstå på ordføreren, at han var optaget af danskernes bekymring, så derfor kunne jeg godt tænke mig at høre: Hvad vil Venstre gøre for de mange borgere, som oplever den her forurening i deres lokalområde? Danske Regioner har bedt om 100 mio. kr. til at oprense bl.a. den her type grunde. Sidst de forhandlede med regeringen, fik de kun 20 mio. kr. Nu er Venstre kommet ind i regeringen, og man siger, man vil lytte til borgerne. Hvor meget kan regionerne forvente at få næste gang?

Kl. 13:15

Anden næstformand (Jeppe Søe):

Ordføreren.

Kl. 13:15

Erling Bonnesen (V):

Det er en meget relevant problemstilling, og for skiftende regeringer af flere forskellige farver, både røde og blå, har netop forurenede grunde jo været et issue. Hvert år tror jeg næsten man har forhandlet økonomi mellem regionerne og regeringen. Og det er jo ikke kun PFAS; det er en lang, lang række andre ting, som tiden ikke rækker til at dække fuldstændigt her – med generationsforurening og meget andet. Men det ved ordføreren jo også godt. Og så ligger der så også nu en opgørelse, som spørgeren refererer til her. Det er da relevant at få det med ind og se, hvad der så kan lægges af plan for det. For det er da ikke noget, vi bare skal trække på skuldrene ad. Det skal vi da tage lige så alvorligt som alt muligt andet, og så ved spørgeren jo også, at så bliver det i sidste ende prioriteret, ud fra hvad der er mest påtrængende at få gjort noget ved. For man kan ikke gøre det hele på en og samme tid, og det er jo de forhandlinger, der så også foregår mellem den til enhver tid værende regering og så regionerne. Men det skal da bare tages med ind i det arbejde, sådan at man får det gjort op. Jeg kunne høre på det, at det var omkring 100 grunde, så der er da noget at kigge på.

Kl. 13:16

Anden næstformand (Jeppe Søe):

Fru Mette Abildgaard.

Kl. 13:16

Mette Abildgaard (KF):

Vi har i hvert fald i de konservative planer, vi har lagt frem, fundet de penge, som regionerne bad om sidste gang. Det kan godt være, de kommer til at bede om endnu mere næste gang; det skal jeg ikke kunne sige. Men det er jo et spørgsmål om at sætte ind med rettidig omhu, for vi kan stadig væk nå at forhindre, at noget af den her forurening ender i vores grundvand. Til den tid vil man tale om, at det var fortidens synder, men det er jo nu, vi har muligheden for at sætte ind over for det.

Men jeg tager det egentlig som en positiv tilkendegivelse af, at der fra Venstre er en vilje til at prioritere oprensning af grunde højere, end man har gjort i den tidligere regering.

Kl. 13:17

Anden næstformand (Jeppe Søe):

Ordføreren.

Kl. 13:17

Erling Bonnesen (V):

Det tror jeg er helt tydeligt i alle de debatter, der har været, både da vi var i opposition og valgkamp osv. Jeg tror, at alle partier, også Venstre, kan finde forskellige udspil, citater osv. om, at alle gerne vil gøre, hvad der er muligt for at få oprenset de her fortidens synder. Så er der så dukket en ny spiller op på banen, som hedder PFAS, og det må vi da have med ind i arbejdet.

Kl. 13:17

Anden næstformand (Jeppe Søe):

Hr. Søren Søndergaard.

Kl. 13:17

Søren Søndergaard (EL):

Tak. Jeg bliver altså nødt til også at bede Venstres ordfører, hr. Erling Bonnesen, bekræfte, at alle de stoffer, som står på det begrænsningsforslag, som Danmark har indsendt til EU, kan vi forbyde den dag i morgen, hvis vi har lyst til det. Det er kun et spørgsmål om, om vi vil eller ej. Vi kan forbyde dem i morgen. Kan Venstres ordfører bekræfte det?

Kl. 13:18

Anden næstformand (Jeppe Søe):

Ordføreren.

Kl. 13:18

Erling Bonnesen (V):

Der kan jeg jo henvise til det glimrende svar, som miljøministeren gav, og det er så præcis det samme. Så vi giver fuld opbakning til den redegørelse, som ministeren har givet i den her sag. Jeg har da også i mine tidligere besvarelser sagt, at vi tager alle de her nye oplysninger med, der nu hele tiden flyder ind, og som ministeren også redegjorde for, bliver vi jo klogere dag for dag for dag.

Men det er bare vigtigt, at vi funderer vores beslutninger på faktabaserede ting og på et holdbart beslutningsgrundlag, sådan at de beslutninger, vi så træffer, er dem, der holder ind i fremtiden. Dem kan vi jo gøre stærkest mulige ved netop at spille godt sammen med EU, som har en meget, meget stærk viden bag sig på det her område. Vi hørte jo også tidligere i debatten, at EU faktisk er en af de stærkeste spillere på verdensplan på det her område, og det skal vi da være glade for, og det skal vi selvfølgelig benytte os af.

Kl. 13:18

Anden næstformand (Jeppe Søe):

Hr. Søren Søndergaard.

Kl. 13:18

Søren Søndergaard (EL):

Jeg går ikke ud fra, at Venstres ordfører antyder, at det begrænsningsforslag, der er sendt ind, ikke bygger på forberedelser og grundige overvejelser, altså at det sådan er et helt tilfældigt stykke papir. Det kan jeg ikke forestille mig at Venstres ordfører påstår. Så det store spørgsmål er jo, hvor lang tid man vil bruge på nogle stoffer, som man ved skal forbydes, og jo før det sker, jo bedre, for det har man selv bedt EU om at gøre. Hvor lang tid skal befolkningen undgælde for, at de ikke bliver forbudt? Hvor mange flere skal blive syge, fordi man venter 2 måneder, 4 måneder, 1 år? Kan vi få et bud?

Kl. 13:19

Anden næstformand (Jeppe Søe):

Ordføreren.

Kl. 13:19

Erling Bonnesen (V):

Jeg tror, det er helt tydeligt, at regeringen er handlingsorienteret. Jeg kan henvise til de tidligere svar, også i forhold til PFAS i brandskum og på øvelsespladser. Jeg kan henvise til den handlingsplan, der nu er sendt; jeg kan henvise til det, som regeringen har sendt til EU, som er i fuld gang. Og så har jeg jo også nu undervejs her i debatten hørt tilkendegivelserne af, at der stort set hver dag kommer nye oplysninger om det her.

Nu skal vi ikke stå og sagsbehandle her i Folketingssalen, men jeg er da helt sikker på, at det her omkring PFAS bliver et ret fast tilbagevendende punkt på vores dagsorden og i vores arbejdsplaner i den kommende tid. Så det handler ikke om de der meget lange tidsperspektiver. Det bliver, når der er skaffet et seriøst og holdbart beslutningsgrundlag. Så kan vi tage stilling.

Kl. 13:20

Anden næstformand (Jeppe Søe):

Tak for det. Hr. Torsten Gejl.

Kl. 13:20

Torsten Gejl (ALT):

Tak, og tak for talen. Det er et lidt praktisk spørgsmål, for jeg er jo meget interesseret i, hvad vi kan komme i gang med nu, og har hørt en åbning fra ministeren om, at vi måske kan komme i gang med at stoppe nogle punktforureninger i Danmark. F.eks. er det med skum i gang. Men hvor lang tid har vi? Hvad er ordførerens beregninger, i forhold til hvornår det her kommer til at træde i kraft? Jeg forstår, at der blev sagt 2024. Er det i starten af 2024 eller slutningen af 2024? Hvornår oplever vi reelt her i Danmark, at nogle af de mange, mange produkter, der er PFAS i, udfases eller skabes uden PFAS?

Kl. 13:20

Anden næstformand (Jeppe Søe):

Ordføreren.

Kl. 13:20

Erling Bonnesen (V):

Som jeg lige har svaret nu, tror jeg – det er jo selvfølgelig bare den vurdering, jeg kan komme med ud fra de oplysninger, jeg har, men vi har jo de samme oplysninger alle sammen – at det her omkring PFAS vil blive et ret fast tilbagevendende punkt på dagsordenen for os alle sammen ud fra de placeringer, vi nu har her omkring partier, regering, opposition, og hvad vi nu ellers arbejder med. Der skal vi da bare tage de oplysninger ind, sådan efterhånden som vi får dem på bordet, så der kan dannes et beslutningsgrundlag, så vi kan træffe nogle kvalificerede beslutninger. Så kan vi jo komme i gang. Jeg lægger som Venstremand bare vægt på, at vi har et holdbart, sagligt og fornuftigt beslutningsgrundlag, sådan at vi ved, hvad det er, vi træffer beslutning om, når vi træffer beslutningerne.

Det er sådan set også derfor, jeg siger, at vi så desværre er nødt til at afvise det beslutningsforslag, som vi har her i dag fra Enhedslisten. Nu skal vi jo ikke lige kategorisere det som noget, det måske ikke kan tåle sådan verbalt, men jeg synes ikke, det er konkret nok – lad os sige det på den facon. Så vi skal have det gjort mere konkret.

Kl. 13:21

Anden næstformand (Jeppe Søe):

Hr. Torsten Gejl.

Kl. 13:21

Torsten Gejl (ALT):

Mit spørgsmål var nemlig enkelt. Hvornår træder den nye EU-lovgivning, som både ministeren og ordføreren refererer til, i kraft?

Kl. 13:22

Anden næstformand (Jeppe Søe):

Ordføreren.

Kl. 13:22

Erling Bonnesen (V):

Ja, der kender spørgeren jo udmærket godt til beslutningsgangene og procedurerne for det, så det håber jeg da bare den vil gøre hurtigst muligt. Der kan jeg henvise til de svar, der allerede er givet i forhold til det. Så der kan vi da bare sige, at Danmark også har været fremme i skoene, og der har regeringen også været fremme i skoene, her fra Danmark, for det er jo os fra Danmark, der sammen med andre EU-lande har været med til at få lagt de her forslag på bordet. Så der kan vi da sige, at vi rent faktisk går foran her i Danmark i forhold til det.

Kl. 13:22

Anden næstformand (Jeppe Søe):

Så er det fru Pernille Vermund.

Kl. 13:22

Pernille Vermund (NB):

Tak for det. Venstre har jo i hvert fald indtil for nylig været et landbrugsparti – jeg ved, at ordføreren har det skidt med, at jeg taler om Venstre som landbrugsparti i datid – men faktum er jo, at nogle af de her stoffer finder vi også i vores fødevarer, og faktum er, at det jo ofte er sådan, at det er danske landmænd, som kommer til at betale regningen for, hvad der tidligere har været af forureninger i Danmark, på dansk jord, eller som er kommet ned med vores regnvand.

Hvordan har ordføreren for Venstre, altså Danmarks tidligere landbrugsparti, det med, at vi risikerer, at det er danske landmænd, der står med regningen, når danske fødevarer er belastede af de her stoffer i fremtiden, fordi man ikke har handlet i tide?

Kl. 13:23

Anden næstformand (Jeppe Søe):

Ordføreren.

Kl. 13:23

Erling Bonnesen (V):

Jeg forstår godt den sådan lille drillebemærkning om, at vi skulle være et tidligere landbrugsparti, men jeg kan da så kvittere positivt tilbage og sige, at jeg da var glad for det fantastisk gode samarbejde, som jeg synes vi også havde i forbindelse med tilblivelsen af landbrugsaftalen der i oktober 2021, med gode dialoger, som jeg jo da også fornemmer og oplever at vi simpelt hen viderefører. For nok er regeringen nu formet af tre partier, og det er godt i den nuværende situation, men der er også en forligskreds, og den er Nye Borgerlige jo også en del af.

Så jeg ser da frem til, at begge partier, både Venstre og Nye Borgerlige, også fremadrettet er gode danske landbrugspartier, som arbejder godt sammen om at sikre landmændene nogle gode vilkår, og derfor skal de jo selvfølgelig heller ikke bare stå tilbage med aben.

Kl. 13:24

Anden næstformand (Jeppe Søe):

Værsgo, spørgeren.

Kl. 13:24

Pernille Vermund (NB):

Det synes jeg jo er rigtig positivt. Og i bund og grund handler det her om, at vi ikke skal efterlade en regning i børneværelset, som handler om, at vores natur, vores miljø og vores fødevarer er ringere i fremtiden, end de kunne have været, hvis vi havde handlet i tide.

Kunne Venstre ikke nu, hvor man har valgt at gøre Mette Frederiksen til statsminister, bruge det dna, der trods alt er et eller andet sted i Venstre – jeg ved, at det i hvert fald er i ordføreren – til om ikke andet af hensyn til dansk landbrug at sige: Vi er nødt til at sætte foden ned; vi er nødt til at handle nu, for ellers risikerer vi om 10-20 år, at det er danske landmænd, der står med regningen?

Kl. 13:24

Anden næstformand (Jeppe Søe):

Tak. Ordføreren.

Kl. 13:24

Erling Bonnesen (V):

Jamen danskerne gjorde jo Mette Frederiksen til statsminister, og det har vi taget til efterretning i Venstre. Og så har vi også spillet ind med at få så meget indflydelse som muligt, og det er jeg som Venstremand glad for. Derfor er jeg da også glad for, at vi med den position netop også kan være med til at sikre, tror jeg da på og kan vi forhåbentlig bevise, landbruget den bedste vej frem i fremtiden, sådan at vi stadig væk også fortsat kan sikre forbrugerne de bedste kvalitetsfødevareprodukter.

Det er jo lige præcis også derfor, at jeg da er glad for, at vi så også som regeringsparti er med til at få sendt det her til EU, sådan at EU kan komme i gang med at få tilvejebragt et godt og stærkt beslutningsgrundlag, som vi også kan tage stilling til her. Så det er en fordel for os, og det er også en fordel for landmændene. Så i sidste ende er det faktisk en fordel for dansk landbrug, at Venstre er med i regeringen.

Kl. 13:25

Anden næstformand (Jeppe Søe):

Så er der ikke flere spørgsmål til ordføreren. Den næste ordfører på talerstolen er fru Charlotte Bagge Hansen fra Moderaterne.

Kl. 13:25

(Ordfører)

Charlotte Bagge Hansen (M):

Tak for det, formand, og tak for ordet. Og tak til Enhedslisten for at fremsætte det her forslag og endnu en gang sætte fokus på problematikkerne med det miljø- og sundhedsskadelige PFAS. I Moderaterne er vi sådan set enige i den overordnede hensigt med forslaget. Jeg tror efterhånden, alle er enige i, at vi skal handle på den PFAS-forurening, vi ser i Danmark og i resten af EU. De forurenende PFAS-stoffer kender ikke landegrænser. Derfor er det også bydende nødvendigt, at vi sammen i EU gør en indsats for at begrænse brugen af PFAS-stoffer. PFAS er ikke kun et problem i forbrugerprodukter; der er stort set PFAS alle de steder, hvor vi leder efter det, og der er rigtig mange kilder til forurening.

Derfor mener vi også, at problematikken skal håndteres fra alle tænkelige vinkler. Det er Moderaterne og regeringens holdning, at vi bør fokusere på arbejdet med et forbud i EU og fortsat skubbe på for at fremskynde processen, som vi også tidligere har hørt at ministeren har fortalt. Men det er også Moderaterne og regeringens holdning, at vi ikke kan lave et decideret nationalt forbud, da et forbud vil have økonomiske, juridiske og erhvervsmæssige konsekvenser. Der er PFAS overalt og f.eks. også i de mobiltelefoner, vi bruger hver evige eneste dag.

Det er særlig vigtigt at fremhæve, at vi også har et ansvar over for de virksomheder, som anvender PFAS-stoffer i deres produktion. Erhvervet skal kunne følge med, og vi bliver nødt til at tage højde for, at virksomhederne skal have tid til at udfase stofferne i produktionen eller helt omlægge deres produktion som en konsekvens af forbuddet. I samme ombæring vil jeg også fremhæve, at virksomhederne allerede nu kan sætte ind, og som selvstændig erhvervsdrivende er jeg faktisk ikke i tvivl om, at der er rigtig, rigtig mange virksomheder, der allerede arbejder på alternativer, da vi har kendt problematikken med det her PFAS-stof i mange år, og indsætter nye løsninger. Og alt andet lige er der til sidst os forbrugere, og vi ved godt, hvad vi vil have, og hvad vi ikke vil have, og hvis et erhvervsliv ikke vil omstille sig, kan jeg godt have svært ved at tro på, at det så vil overleve. Så set fra vores side er det selvfølgelig klart, at erhvervslivet skal omstille sig.

Selv om Moderaterne har sympati for Enhedslistens beslutningsforslag, kan vi ikke give vores opbakning til det, men vi vil selvfølgelig fortsat understøtte det vigtige arbejde med et forbud i EU, vi vil fortsat skubbe på, og ja, som ministeren sagde, ser vi altså også gerne i Moderaterne, at det her bliver globalt. For vi har en udfordring, vi skal have sat ind over for, og det er allerede gjort, og vi fortsætter ufortrødent. Tak for ordet.

Kl. 13:29

Anden næstformand (Jeppe Søe):

Selv tak. Så er det hr. Søren Egge Rasmussen.

Kl. 13:29

Søren Egge Rasmussen (EL):

Tak for det. Der står sådan set også i Enhedslistens beslutningsforslag, at samtidig opfordrer Folketinget regeringen til at fremskynde arbejdet for et generelt forbud mod anvendelse af stoffer i hele EU. Så det er jo fuldt med i vores forslag, at vi også går ad EU-sporet. Men vi går altså også ad sporet mod et nationalt forbud, bl.a. ud fra de erfaringer, vi har haft fra tidligere, hvor det også via Folketinget har været muligt at forbyde nogle hormonforstyrrende stoffer, og hvor EU så efterfølgende har flyttet sig. Det synes jeg også vi skal gøre her. Så jeg kunne egentlig godt tænke mig at høre om noget. Jeg ved ikke, hvor meget indflydelse Moderaterne har i regeringen, men det må vel være muligt at presse på, hvis man synes, det er en vigtig sag, og at det er noget, der skal fremmes. Nu har vi så set, at med brandskum er det åbenbart så vigtigt, at der kan man godt gå et skridt videre, så det der med at komme frem til forbud mod nogle produkter kan altså godt lade sig gøre. Kunne Moderaterne forestille sig, at vi også kunne komme frem til et forbud mod PFAS i sådan noget som børnetøj?

Kl. 13:30

Anden næstformand (Jeppe Søe):

Ordføreren.

Kl. 13:30

Charlotte Bagge Hansen (M):

Jeg vil sige, at det ikke handler om, om Moderaterne har indflydelse – for Moderaterne har indflydelse. Alle tre regeringspartier ser på det her med den største alvor. Det er utrolig vigtigt, som ministeren også har redegjort for; selvfølgelig vil vi gerne sætte ind mod enkeltprodukter, men der vil jeg igen understrege, at det er vigtigt, at vi har nogle fakta. Derfor vil jeg også gerne sende en opfordring til alle, der sidder herinde i den her sal, og sige, at har vi nogle løsningsforslag, og har vi nogle idéer, så sørger vi for at få formidlet det over til ministeriet, over til administrationen, så vi kan få arbejdet med det og rykket på det hurtigst muligt. Der må simpelt hen ikke være tvivl om, at vi har den intention. Det her er et problem – det er et problem for alle. Jeg tænker, at det hverken er større eller mindre, om man er rød, blå eller lilla i den her sal.

Kl. 13:31

Anden næstformand (Jeppe Søe):

Hr. Søren Egge Rasmussen.

Kl. 13:31

Søren Egge Rasmussen (EL):

Jamen det lyder godt, at ordføreren er med på, at der kan være nogle enkelte produkter, man går videre med. Det var det, jeg lyttede mig frem til. Og nu er vi i den situation, at børn nogle gange er mere modtagelige over for kemikalier på grund af deres hud, og på grund af at de har en krop, der ikke er færdigudviklet. Så der er et særligt hensyn at tage over for børn. Og det har vi så tidligere gjort i Folketinget i forhold til de her hormonforstyrrende stoffer, og det er vi altså i Enhedslisten parat til at gøre igen. Er Moderaterne også parat til at tage et særligt hensyn til børn i forhold til PFAS og de giftigheder, der er forbundet med det?

Kl. 13:31

Anden næstformand (Jeppe Søe):

Ordføreren.

Kl. 13:31

Charlotte Bagge Hansen (M):

Jamen vi er jo interesseret i at gøre en særlig indsats over for alle. Nu taler ordføreren lige præcis om alternativer til børneområdet, og jeg ved, at der allerede findes en hel del alternativer til børnetøj og regntøj, som man kan købe. Og når der er substituerende produkter, er vi jo selvfølgelig villige til at gå ind og kigge på tingene og se på, hvad der er af fakta, hvad vi skal gøre, hvad vi kan gøre, og om der er mulighed for at tage fat i det enkelte produkt, ligesom I så flot gjorde det i tilfældet med den sut, hvor man i Folketinget gjorde Danmark til foregangsland for EU. Men jeg er faktisk også stolt af, at det er Danmark, der har taget initiativet til at lave det her. Ja, jeg tror, I ved, hvad jeg mener.

Kl. 13:32

Anden næstformand (Jeppe Søe):

Tak. Så er det fru Pernille Vermund.

Kl. 13:32

Pernille Vermund (NB):

Tak for det. Der er simpelt hen to ting, der undrer mig, og som jeg synes vi mangler at få svar på her. 1) Hvad er årsagen til, at det forslag, man har sendt ned til EU, ikke kan blive fremsat af regeringen som et lovforslag her i Danmark, så vi kan gå forrest? For jeg må formode, og vi må formode, at det arbejde, der er lavet med det forslag, der er sendt til EU, har været grundigt. Det er jo trods alt flere lande, der står bag det. Så det er det ene: Hvad er årsagen til, at regeringen ikke kan fremsætte samme forslag nationalt i Danmark?

2) Hvad er tidsperspektivet i EU? Vi fik ikke noget klart svar før. Det må ordføreren som en del af et parti, der indgår i regeringen, kunne svare på. Hvad er tidsperspektivet i EU?

Kl. 13:33

Anden næstformand (Jeppe Søe):

Ordføreren, værsgo.

Kl. 13:33

Charlotte Bagge Hansen (M):

Altså, for at svare på begge ordførerens spørgsmål vil jeg sige, at jeg mener, at der er blevet redegjort for det, både fra ministerens side og fra min kollega fra Venstres side – på spørgsmål 2.

Kl. 13:33

Anden næstformand (Jeppe Søe):

Spørgeren.

Kl. 13:33

Pernille Vermund (NB):

Hvis der var blevet redegjort for det, havde jeg ikke spurgt. Der er ikke redegjort for det. Der er blevet sagt: På den ene side og på den anden side, og vi må se, og vi venter, eller det tager den tid, det skal tage; det er vigtigt; det her er noget, der haster, men det skal også gøres grundigt. Det tror jeg ministeren sagde. Ordføreren for Venstre sagde noget i retning af, at ministeren havde svaret på spørgsmålet. Så nej, vi har ikke fået svar på det. Vi ved ikke, hvor lang tid det her kommer til at tage. I forslaget, vi behandler i dag, står der, at det kan tage mange år. Er det rigtigt? Og hvor mange år forventer regeringen at det tager? Det må man kunne svare på. Og hvorfor bliver samme forslag ikke fremsat af regeringen nationalt? Det må da være det letteste i verden, når man allerede har lavet et forslag til EU.

Kl. 13:34

Anden næstformand (Jeppe Søe):

Ordføreren.

Kl. 13:34

Charlotte Bagge Hansen (M):

Jeg vil gerne sige, at fra Danmarks side, fra regeringens side, bliver der presset på. Vi skubber på. Det er os, der har stillet det her forslag sammen med en række lande. Vi ser det gerne eksekveret hurtigst muligt. Der er nogle forskellige processer, man skal gå igennem, før der kan blive taget en beslutning. Nærmere kan jeg desværre ikke komme det. Jeg ville gerne, men det kan jeg ikke.

Kl. 13:34

Anden næstformand (Jeppe Søe):

Så er det hr. Søren Søndergaard.

Kl. 13:34

Søren Søndergaard (EL):

Jeg vil bare hjælpe ordføreren med at svare på spørgsmålet fra Nye Borgerlige. For ordføreren kan jo bare sige til Nye Borgerlige: Ja, det er fuldstændig korrekt; alle de stoffer, der står på det begrænsningsforslag, som vi har sendt til EU, kan vi forbyde den dag i morgen i Danmark, hvis vi vil. Det kunne ordføreren bare sige, og så kan man komme med alle forklaringerne på, hvorfor man så alligevel ikke vil gøre det. Men det er da et relativt enkelt svar.

Kl. 13:35

Anden næstformand (Jeppe Søe):

Ordføreren.

Kl. 13:35

Charlotte Bagge Hansen (M):

Tak for spørgsmålet. Jeg vil gerne svare. Jeg synes igen, at ministeren har redegjort grundigt for hvorfor, og hvilke problematikker der er, og hvad der er i det her, men jeg synes også, at det, ministeren sagde, burde efterlade alle herinde med den opfattelse, at det her er noget, vi tager meget alvorligt. Der bliver arbejdet hårdt på det, og det er der blevet gjort fra dag et.

Kl. 13:35

Anden næstformand (Jeppe Søe):

Spørgeren.

Kl. 13:35

Søren Søndergaard (EL):

Okay, jeg vil ikke komme med et nyt spørgsmål. Jeg vil så bare komme med den kommentar, at det jo er tydeligt, at der er et forsøg på at undgå at sige klart og tydeligt, at vi kan forbyde de ting, vi har skrevet om til EU, den dag i morgen, hvis vi vil. Det kan vi gøre, og derfor bliver det jo et endnu større spørgsmål, hvorfor vi så ikke gør det.

Hvad er det for nogle ting, som forhindrer det, når vi selv har skrevet til EU, at de her stoffer er farlige? For det er jo derfor, de står på den liste, vi har sendt til EU.

Kl. 13:36

Anden næstformand (Jeppe Søe):

Ordføreren.

Kl. 13:36

Charlotte Bagge Hansen (M):

Jeg kommer nok til at svare det samme en gang til: Jeg synes, der er blevet redegjort godt og grundigt for det her, og der skal ingen tvivl herske om, at vi i regeringen rigtig gerne arbejder sammen med alle her i Folketinget der, hvor vi kan gå ind og finde en punktkilde og sige, at her har vi noget, og vi ved, hvad vi kan gøre.

Så lad os da arbejde sammen om det her på tværs af Folketinget. Det er en alvorlig sag, og som jeg sagde før: Ja, på EU-plan, men fra Moderaternes side ser vi også gerne, at det bliver globalt.

Kl. 13:37

Anden næstformand (Jeppe Søe):

Tak. Hr. Kim Edberg Andersen.

Kl. 13:37

Kim Edberg Andersen (NB):

Jeg vil godt lige stikke fingeren ind i forhold til det spørgsmål, som der ikke er blevet svaret på endnu, efter at to andre ordførere har stillet det, og det er, hvad det er, der gør, at Moderaterne mener, at et forslag stillet til EU ikke bare kan blive fremsat i det danske Folketing. For vi må jo gå ud fra, at Moderaterne stadig væk mener, at Folketinget varetager lovgivningen her i landet, og vi ville jo ikke bede EU indføre noget, som vi er flove over at indføre her i landet.

Så vil Moderaternes ordfører ikke bare komme med en dato for, hvornår et lovforslag, som man mener er godt nok til at blive fremlagt til EU, kan blive fremsat i Folketinget? For vi er jo ret beset stadig væk en lovgivende instans.

Kl. 13:37

Anden næstformand (Jeppe Søe):

Ordføreren.

Kl. 13:37

Charlotte Bagge Hansen (M):

Jeg vil gerne sætte et par ord på det. Men vi kan prøve at se. Vi er knap 6 millioner mennesker her i Danmark. I EU batter vi noget mere. Og hvis vi herhjemme i Danmark siger, at vi ikke kan have mobiltelefoner længere, fordi der ikke må være PFAS i vores produkter, så kan jeg godt tvivle på, at de store internationale virksomheder vil sige, at de selvfølgelig bare lige med det samme laver nogle andre produkter til Danmark. Det handler om at have en gennemslagskraft. Det handler om at gøre noget, der batter noget, og det gør det, når man har flere lande i ryggen.

Kl. 13:38

Anden næstformand (Jeppe Søe):

Spørgeren.

Kl. 13:38

Kim Edberg Andersen (NB):

Så jeg må jo forstå det sådan, at Moderaterne dybest set går ind for, at al lovgivning skal vedtages i EU først, fordi der i Danmark slet ingen grund er til at lave dansk lov. Vi laver EU-love, og i Danmark følger vi så bare med. For virkeligheden er jo en helt anden, og jeg bliver bare nødt til at stille spørgsmålet en gang til: Hvorfor er det, at Moderaterne mener, at Folketinget ikke er en lovgivende instans i Danmark, men at det ligesom skal igennem EU først?

Kl. 13:38

Anden næstformand (Jeppe Søe):

Ordføreren.

Kl. 13:38

Charlotte Bagge Hansen (M):

Nu forholder vi os til det konkrete beslutningsforslag og det konkrete spørgsmål, der er her, og det mener jeg at jeg har besvaret, så godt jeg kan, og ministeren har redegjort for det. Hvad der er dansk lovgivning, og hvad der ikke er dansk lovgivning, tænker jeg at vi kan tage ude på den anden side af døren og så få det afklaret der.

Kl. 13:39

Anden næstformand (Jeppe Søe):

Så er der ikke flere spørgsmål til ordføreren. Tusind tak. Så er det næste ordfører, der skal på talerstolen, og det er hr. Carl Valentin fra Socialistisk Folkeparti.

Kl. 13:39

(Ordfører)

Carl Valentin (SF):

Tak for det. Jeg kan starte med at sige, at vi i Socialistisk Folkeparti har tænkt os at stemme for det forslag her. Det er jo noget, vi selv også har foreslået igennem længere tid, men tak til Enhedslisten for at fremsætte det i den her omgang.

På mange måder er de her PFAS-stoffer virkelig en lumsk størrelse. De er giftige, men ikke sådan akut giftige på samme måde som kviksølv, rottegift eller radioaktivt materiale. Samtidig er det også nogle uhyre praktiske stoffer til alle mulige forskellige formål, og de har tilladt os at lave bedre og billigere versioner af alt fra regntøj og medicin til stegepander og tandtråd. Så vi har vænnet os til de her stoffer og lært dem at kende som en sådan lidt ufarlig del af hverdagen. Men de her stoffer er langtfra ufarlige, og jeg synes faktisk ikke, det har været beskrevet meget i debatten her, præcis hvordan de her stoffer er problematiske. Alle nævner bare, at det er meget farligt og noget, man tager meget alvorligt. Men altså, bare lige for at nævne nogle nedslag vil jeg sige, at en rapport, der kom fra Sundhedsstyrelsen sidste år, peger på, at for høje PFAS-niveauer kan skade immunsystemet hos børn, og at et studie fra Færøerne har vist, at de børn, der har mest PFAS i kroppen, reagerede dårligere på mæslingevaccinen og dannede færre antistoffer. Derudover har den rapport fra Sundhedsstyrelsen, som jeg nævnte før, også vist, at PFAS kan nedsætte fødselsvægten hos nyfødte, føre til forhøjet kolesterol og påvirke leveren. Så det, vi taler om her, er rimelig seriøst. Derudover påvirker PFAS-stofferne sandsynligvis også vores kroppe på en lang række måder, som vi på ingen måde har overblik over endnu. De er stort set unedbrydelige i naturen, og de kan blive i vores kroppe i mange, mange år.

Nogle frygter, at et forbud mod de her stoffer kan blive dyrt for de virksomheder, som bruger dem meget uhæmmet i dag. Dem, der har den frygt, vil jeg gerne lige minde om, at de samlede udgifter til stoffernes skadelige effekter på folkesundheden bare i Norden er mellem 20 og 35 mia. kr. om året ifølge en rapport fra Nordisk Ministerråd, som er lavet i 2019. Så det kan godt være, at det koster virksomhederne noget at omstille sig, og at det kan være besværligt for nogle af dem, men det koster i sandhed også noget for vores samfund at lade være med at regulere det her.

I den her debat har det fyldt meget, om man skal gå EU-vejen, eller om man skal gå den danske vej, og vi har længe i SF presset på for, at man skal gå begge veje. Vi har lagt meget energi i, at man skal gå EU-vejen, for det er der, vi virkelig kan rykke noget på lang sigt – og der vil jeg da også gerne rose regeringen for at have taget det op dér. Selv om det forslag, man er kommet med, ikke er perfekt, synes jeg, man er gået et godt stykke af vejen. Men jeg forstår simpelt hen ikke, at man ikke i højere grad er villig til at tage nogle initiativer på nationalt plan. Det er ekstremt vigtigt, at vi også går foran ved at vedtage konkret lovgivning i Danmark, fordi det jo også skubber til EU-processen. For hvis Danmark ikke bare lavede et fælles forslag om EU-politik med nogle andre lande, men sammen med andre EU-lande forbød det nationalt, kunne vi virkelig presse på og måske sikre, at processen gik hurtigere. Der forstår jeg ikke, at regeringen ikke er gået videre. Jeg håber meget, at når man kommer med den der nationale handlingsplan, som man har lovet, men som vi ikke har set endnu, så har man faktisk tænkt sig at komme med noget konkret progressivt. Det kunne jo f.eks. være et totalforbud mod brugen i tekstiler. Jeg synes ikke på nogen måde, at det er nok – jeg synes, at vi skal have et totalforbud mod det – men det ville da være et stykke af vejen, og det håber jeg regeringen vil gøre, selv om man ikke ville love det, da jeg spurgte ind til det tidligere i dag.

Så tror jeg også bare, at jeg nu, hvor jeg står her, gerne lige vil rose de partier, som kæmper den her kamp. Altså, både Alternativet, Enhedslisten og SF har brugt meget energi på det, men jeg synes også, at det er fedt at se fru Mette Abildgaard, fru Pernille Vermund og andre fra borgerlige partier kæmpe den her kamp. Jeg synes, det er vigtigt, at vi står sammen på tværs af partier i den her sag, for det er en meget vigtig sag for borgerne derude, og jeg tror, at med de der store historier, der har været i medierne, om, at nu er det også i vores økoæg og i din tandtråd og sådan noget, virkelig har skubbet til en frygt, som jeg godt kan forstå, for det er ekstremt bekymrende, og det er altså et stort problem, som der skal ret seriøs lovgivning til hvis vi skal gøre noget ved. Og noget, der virkelig ville rykke, var, hvis vi lavede et totalforbud nationalt. Der er ikke engang noget årstal på, hvornår man skal gøre det, i det forslag her, så jeg synes egentlig, det er rimelig stille og roligt og implementerbart. Derfor støtter SF også op om det, og vi kommer fortsat til at kæmpe for, at vi får et nationalt forbud mod PFAS-stoffer. Tak.

Kl. 13:44

Anden næstformand (Jeppe Søe):

Selv tak. Der er ingen spørgsmål, så tak til ordføreren, og næste ordfører på talerstolen er hr. Hans Kristian Skibby fra Danmarksdemokraterne.

Kl. 13:44

(Ordfører)

Hans Kristian Skibby (DD):

Tak, hr. formand. Der er ikke nogen tvivl om, at i Danmarksdemokraterne er vi meget bekymrede over alle de oplysninger, der kommer frem, omkring PFAS og måden, det fungerer på. Der har været stigende interesse for det, ja, og det er der jo nok selvfølgelig også en årsag til.

Vi mener, at de tiltag, der skal være, skal baseres fortrinsvis på evidensbaserede tilgange. Og det betyder, at vi mener, at man skal begynde med langt flere målinger. Man skal gøre langt mere ud af at finde sporbarheden, og man også skal sætte ind med målrettede nålestiksopgaver og -operationer de steder, hvor det viser sig, at forekomsterne er størst, eksempelvis i vores undergrund. Senest har vi jo set, at her i Københavns Kommune undersøger man en række af kommunens legepladser.

Det er klart, at med de midler, der er til rådighed, selv i et velfærdssamfund som det danske, er der ikke nok til, at man kan lave et quickfix i forhold til hele problematikken omkring PFAS. Men det ændrer ikke på, at når der kommer og når der bliver sporet de her meget store forekomster af det på enkelte områder – det kan være gamle virksomhedsarealer, det kan være landbrug, det kan være industri, og det kan være alt muligt andet, som lægger til historien om det – skal vi også reetablere de steder og, havde jeg nær sagt, få så meget godt miljø ud af det antal millioner eller milliarder, som der nu engang er til rådighed til det.

Det er jo også derfor, at både KL og Danske Regioner har talt for, at det er vigtigt, at der bliver øremærket flere midler til den her miljømæssige visualisering, men også og ikke mindst den fysiske, aktive indsats, der ligger i at ændre tingene og få fjernet forureningspunkterne.

Det, der foreslås med det her beslutningsforslag fra Enhedslisten, er et nationalt forbud mod PFAS i alle forbrugerprodukter, og det lyder jo umiddelbart utrolig plausibelt, for det ønsker man dybest set var alles virkelige verden, altså at det allerede var noget, der eksisterede i dag – at der var et forbud – og at det også var noget, der var praksis i forhold til alle de tusindvis, hundredvis af millioner, milliardvis af forskellige, individuelle forbrugerprodukter, der befinder sig her i Danmark. Men sådan er det desværre ikke i virkeligheden; det er ikke noget, der er evidens for; det er ikke noget, der er lavet måltal på i forhold til 10-12.000 forskellige PFAS-forekomster.

Det er noget, der tager tid, og det er noget, der skal i gang, og derfor er vi også i Danmarksdemokraterne glade for, at miljøministeren og regeringen var rimelig offensive og ude at sige, at det her faktisk er en grænseoverskridende udfordring. Det er noget, som skal løses operationelt med andre lande, og derfor er samarbejdet med Sverige, Norge, Holland og Tyskland jo et godt eksempel på, at der også findes steder, hvor man kan bruge EU til noget fornuftigt.

Der vil jeg godt have lov til at sige: Det er ikke altid, jeg har været særlig glad for EU, men jeg har nu altid rost det de gange, hvor man har kunnet se nogle steder, hvor det var til gavn. Og det er det altså ikke, hvis vi ender i en model, hvor vi forbyder noget i Danmark, som ikke, selv i den allerbedste verden, kan forbydes. Vi kan jo ikke gøre sådan, at Danmark skal stå uden alle de produkter, der i dag indeholder eksempelvis forekomster af PFAS. Vi kan ikke have et land uden elbiler, f.eks.; det ville nok være lige en kende for morsomt. Så er det jo altså sådan, at politikere også skal være indstillet på, at tingene er i proces, og at det tager lidt tid at komme på plads med de her forskellige initiativer.

Så vil Danmarksdemokraterne jo selvfølgelig også gerne appellere til miljøministeren om, at der kommer noget lidt mere håndgribeligt på i forhold til de der tidsmæssige estimater af, hvor hurtigt det her kan gå. For det er jo rigtigt, som andre her i salen har påpeget, at det er vanskeligt at være tilbageholdende, når man kan se, at vi faktisk godt også vil have nogle tidsperspektiver på. Vi kan ikke vente på det her i hverken 10 år eller mere. Det er noget, der skal gå noget hurtigere, vil jeg gerne sige.

Så er der også en række virksomheder, som i dag bruger PFAS, og som ikke har umiddelbare alternativer til det i deres produktionsgange. Det er også noget, som selvfølgelig tilskynder til, at vi ikke bare kan lave et quickfix ved at lave et forbud, der f.eks. gælder fra den 1. januar 2024. Det ville måske nok være en lov, der kunne blive vedtaget, men det ville ikke være noget, der i virkelighedens verden ville rykke tydeligt på ret meget.

Så har andre ordførere jo også været inde på, at vi har fundet det i flere og flere typer af kilder, altså kød, æg og regnvand fra skyer osv. Så der er virkelig behov for, at vi kommer i gang. Men med de her ord kan vi ikke støtte selve beslutningsforslaget, som det er skrevet, men vi vil gerne komme det i møde med noget andet. Tak.

Kl. 13:49

Anden næstformand (Jeppe Søe):

Der er ingen korte bemærkninger. Næste ordfører på talerstolen er hr. Ole Birk Olesen fra Liberal Alliance.

Kl. 13:50

(Ordfører)

Ole Birk Olesen (LA):

Når alle partier er enige om at gøre alle fornuftige ting for at imødekomme et samfundsproblem, er det jo noget, som fornuftige mennesker glæder sig over i det ganske land. Se alt det fornuftige, alle partier i Folketinget kan blive enige om! Men det stiller nogle partier et dårligt sted. Hvordan kan de så vise, at de vil mere end de andre partier, når alle partier vil alt, der er fornuftigt? Så bliver de partier, der gerne vil signalere, at de vil noget mere, nødt til at komme med nogle forslag, som måske ikke er så fornuftige, for ellers kan de jo ikke hævde, at de er bedre end de andre.

Vi har f.eks. set det i udlændingepolitikken. Da alle partier blev enige om, at vi da skal føre en eller anden forholdsvis stram udlændingepolitik, så begyndte de partier, der gerne ville signalere, at de ville mere, at finde de ufornuftige forslag frem, alle symbolforslagene. Vi ser også i miljøpolitikken og klimapolitikken, at efterhånden som alle partier i Folketinget er enige om, at man skal gøre alle fornuftige ting for at komme problemerne i møde, så begynder de partier, der har behov for at dyrke deres egen profil, at komme med de ufornuftige forslag for at hævde, at de vil noget mere.

Det er så også tilfældet med det her beslutningsforslag, hvor alle partier i Folketinget er enige om, at alt, hvad der er fornuftigt, skal gøres, og det fornuftige, når vi har at gøre med sådan nogle grænseoverskridende problemstillinger, som vi har her, er at lave et ihærdigt arbejde for at gennemføre alle relevante forbud i EU-sammenhæng. Det er fornuftigt af forskellige grunde. Den ene er, at PFAS jo kommer ind over landegrænserne via luft og vand, og det vil sige, at hvis vi i Danmark som et lille land isoleret forbyder PFAS, får vi cirka de samme PFAS'er ind fra udlandet via luft og vand. Det er også fornuftigt, for når vi som et lille land måtte forbyde alle PFAS'er, vil der være produkter, som ikke bliver produceret på verdensmarkedet uden PFAS, og det er ikke sikkert, at producenterne vil lave et særligt produkt alene til Danmark. Det vil sige, at hvis de produkter, som har PFAS i sig, ikke må sælges i Danmark, er det ikke sikkert, at der bliver lavet nogle andre produkter, fordi vi er for lille et marked, eller alternativt, at der kun er én producent, der vælger at lave et PFAS-frit produkt til det danske marked og så skruer op for prisen, fordi man har monopol og er den eneste, der er, på det marked.

Derfor går vi jo alle sammen den vej og vil alle sammen gå den vej, at vi skal arbejde hårdt, og det har regeringen sat sig i spidsen for, i EU-systemet for at forbyde PFAS så meget som overhovedet muligt. Det efterlader så selvfølgelig Enhedslisten og Konservative med det problem, at de så skal finde på noget at gøre for at hævde, at de er mere grønne end vi andre. Og så stemmer de for sådan et ufornuftigt forslag.

Vi hopper i Liberal Alliance aldrig på den slags vogne. Vi har den idé, at man som oppositionsparti skal stemme ja til politik, som man også ville gennemføre, hvis man sad i regering, og man skal ikke støtte beslutningsforslag og lovforslag, blot fordi der ikke er flertal for dem, for at signalere noget, som man godt ved er lidt skørt. Man skal stemme for ting, hvis man ville stemme for dem, også hvis man var det afgørende mandat for, at det blev vedtaget. Det vil sige, at sådan noget med at stemme for, fordi det alligevel ikke har nogen konsekvenser, fordi der ikke er noget flertal for det, som f.eks. Konservative formentlig gør i den her sag, gør vi ikke. Vi stemmer for ting, hvis vi ville ønske, at de blev gennemført, hvis vi havde de afgørende mandater.

Så vi bliver desværre nødt til at stemme imod det her beslutningsforslag, samtidig med at vi er blandt de allermest ambitiøse partier, i forhold til at man skal gøre noget reelt ved PFAS-forurening via EU.

Kl. 13:54

Anden næstformand (Jeppe Søe):

Tak til ordføreren. Der er et par kommentarer. Den første er fra hr. Søren Søndergaard.

Kl. 13:54

Søren Søndergaard (EL):

Det var en meget sjov udlægning. Men jeg kan jo huske, da vi diskuterede spørgsmålet om gift i babysutter. Der bliver jeg altså nødt til at insistere på, at der var ingen partier, der stillede sig op og sagde: Vi går ind for gift i babysutter, længe leve gift i babysutter! Det var der ingen der sagde. Alle var imod gift i babysutter. Men dem, der havde regeringsmagten, sagde: Vi kan bare ikke gøre noget, vi kan ikke gøre noget på grund af EU, og sæt nu, at vi gennemfører det isoleret i Danmark; så bliver vi helt isoleret, og så bliver vi nødt til at få nogle rigtig dyre sutter, for så skal de produceres, eller måske kan man slet ikke få sutter i Danmark. Der kom alle mulige forklaringer. Så satte et flertal i Folketinget sig igennem og sagde: Vi laver et forbud mod gift i babysutter. Og tænk: Vi blev ved med at have sutter i Danmark. Der var en masse lande, der sluttede op om os, fordi de heller ikke ville have gift i babysutter, og så fulgte EU efter og lavede en lovgivning mod gift i babysutter. Kan man ikke forestille sig, at det er det samme, der er tilfældet her?

Kl. 13:55

Anden næstformand (Jeppe Søe):

Ordføreren.

Kl. 13:55

Ole Birk Olesen (LA):

Det kan man jo sagtens forestille sig, hvis man har at gøre med en enkelt produktgruppe, altså hvis vi nu f.eks. sagde: Lad os lige undersøge markedet for regntøj, og om det ville være muligt at lave et nationalt forbud i forhold til regntøj og stadig væk få leveret regntøj til Danmark. Det er til at håndtere. Men det her forslag går jo ud på, at der skal gælde et forbud i forhold til alle forbrugerrettede produkter, uden at man har nogen som helst mulighed for eller har gjort sig anstrengelser for at undersøge, om det er muligt at gøre det for alle produkter. Så det er to vidt forskellige ting, som hr. Søren Søndergaard taler om: et specifikt produktforbud i forhold til sutter kontra det, som er på bordet her, nemlig et forbud mod alle produkter overhovedet, uden at man har undersøgt alle produkter.

Kl. 13:56

Anden næstformand (Jeppe Søe):

Hr. Søren Søndergaard.

Kl. 13:56

Søren Søndergaard (EL):

Kan vi så ikke få en oplysning fra Liberal Alliance om, hvilke produkter Liberal Alliance mener vi skal forbyde og vi kan forbyde i henhold til EU-lovgivningen, fordi vi har sendt et brev af sted, hvor vi har antydet det? Kan vi ikke få et bud? For så er der da kommet noget ud af debatten; så samles vi om det, og jeg er sikker på, at bum, så vil alle være med og stemme det igennem. Hr. Ole Birk Olesen kan selv få lov at fremsætte forslaget og få æren for det. Hvad er det for nogle produkter, som hr. Ole Birk Olesen mener vi kan forbyde i morgen?

Kl. 13:56

Anden næstformand (Jeppe Søe):

Ordføreren.

Kl. 13:56

Ole Birk Olesen (LA):

Det kan jeg ikke på stående fod vurdere. Men man ville her i Folketinget kunne lave en aftale med regeringen om, at regeringen stiller hele sit embedsmandsapparat til rådighed for at undersøge, hvilke produktgrupper vi umiddelbart kan se at vi godt ville kunne forbyde. Kan vi f.eks. forbyde PFAS i børnetøj? Kan vi f.eks. forbyde PFAS i regntøj? Hvis vi nu kigger på de konkrete produktgrupper, ville det så være muligt? Jeg tror da også – det vil jeg gætte på – at regeringen godt ville sætte sådan et arbejde i gang, hvis vi beder om det, og det har jeg hermed bedt om.

Kl. 13:57

Anden næstformand (Jeppe Søe):

Så er det fru Pernille Vermund.

Kl. 13:57

Pernille Vermund (NB):

Tak for det. Jeg kunne forstå, at ordføreren ville holde den tale, som han holder, hvis det var sådan, at der i forslaget stod, at det skulle være eksempelvis pr. 1. januar 2024. Det står der ikke. Jeg er fuldstændig overbevist, at det her kommer til at ske før eller siden, og at man selvfølgelig starter med alle de produkter, som der i dag er erstatninger for, og at man indfaser det over tid med de produkter, som der i dag ikke er erstatninger for. Det er jeg fuldstændig overbevist om.

Derfor er det også en gratis omgang at stemme for det her forslag. Altså, vil ordføreren ikke medgive, at der ikke står, hvornår det her skal ske, og at man dermed giver mulighed for at sige, at vi kan sætte regeringens embedsværk i gang og starte med alt det, som man har sendt ned til EU, og så kan vi over tid lave en plan for, hvordan vi får det udfaset andre steder. Det er jo muligt inden for det forslag, der ligger her. Er det ikke rigtigt?

Kl. 13:58

Anden næstformand (Jeppe Søe):

Ordføreren.

Kl. 13:58

Ole Birk Olesen (LA):

Det er ikke sådan, jeg tolker forslaget, for hvis man kunne tolke forslaget sådan, ville man jo også bare kunne sige, at det her handler om, at det skal gøres, i takt med at man får dem overbevist i EU-systemet om, at det skal gøres. Så behøvede man jo ikke noget nationalt forbud.

Grunden til, at der kræves et nationalt forbud, er, at man håber, at man kan overhale EU-processen undervejs. Men det er jo så åbenbart ikke nødvendigt, for det her behøver ikke at gennemføres hurtigere end via EU-processen, forstår jeg på fru Pernille Vermund.

Kl. 13:58

Anden næstformand (Jeppe Søe):

Spørgeren.

Kl. 13:58

Pernille Vermund (NB):

Jamen for mig er der tale om en undren over, at man ikke fra regeringens side siger: Det, som vi har sendt forslag om til EU, fremsætter vi i Folketingssalen. For jeg formoder da, at man har gjort sig umage med det, man sender til EU – så stor umage, at man også kunne fremsætte det her og have en tilsvarende høringsproces i Danmark og så sige, at på de konkrete områder, hvor vi sammen med vores nabolande har anbefalet EU at lave et forbud, starter vi da i Danmark. Og så kan det godt være, at vi ikke løser alt, men vi får da i det mindste begrænset PFAS i den periode, der går, før EU eventuelt tager sig sammen, for vi aner jo ikke, om der kommer et forbud.

Kl. 13:59

Anden næstformand (Jeppe Søe):

Ordføreren.

Kl. 13:59

Ole Birk Olesen (LA):

Det, vi ved, er, at når der kommer forbud i EU-systemet, så har det en faktisk effekt, hvorimod et nationalt forbud ikke har en faktisk effekt, men blot er det, man på venstrefløjsk siger handler om at være et foregangsland. Og vi er ikke tilhængere af det her med, at man skal gennemføre lovforslag, der har meget små faktiske positive konsekvenser eller ingen faktiske positive konsekvenser, men som har store faktiske omkostninger.

Kl. 13:59

Anden næstformand (Jeppe Søe):

Så er det fru Mette Abildgaard.

Kl. 14:00

Mette Abildgaard (KF):

Tak for det, og tak til ordføreren for en tale, hvor der jo næsten var lige så mange stikpiller til Det Konservative Folkeparti, som der findes forskellige fluorholdige stoffer, og det er jo ikke så lidt.

Det er rigtigt, at vi i Det Konservative Folkeparti nogle gange tillader os at gå videre på det grønne område, end Liberal Alliance gør. Vi var som det eneste borgerlige parti med til at lave den første klimalov på et tidspunkt, hvor Liberal Alliance havde en ordfører, der pr. princip ikke ville tale klima, og hvor man satte spørgsmålstegn ved, om klimaforandringerne overhovedet fandt sted. Så det er fuldstændig rigtigt, at Det Konservative Folkeparti i mange sager har haft en mere grøn profil, end Liberal Alliance har.

Men jeg kan jo så forstå på ordføreren, at Liberal Alliance er det mest ambitiøse parti, hvad angår initiativer på PFAS-området. Så kunne jeg bare godt tænke mig at spørge ordføreren: Hvilke initiativer møder Liberal Alliance op med, når der skal forhandles om en ny handlingsplan for PFAS?

Kl. 14:00

Anden næstformand (Jeppe Søe):

Ordføreren.

Kl. 14:00

Ole Birk Olesen (LA):

Jeg sagde, at Liberal Alliance er blandt de mest ambitiøse partier i forhold til at få EU til at gøre noget på det her område, for det er der, det virker, og det ved fru Mette Abildgaard jo også godt.

Jeg tør godt komme med en spådom her: Hvis de ti konservative mandater havde været afgørende for, om der var flertal for det her forslag eller ej, så ville De Konservative ikke have stemt for det her forslag. Den eneste grund til, at De Konservative vil stemme for det her forslag, er, at det ikke har nogen konsekvenser i den virkelige verden. Og den måde at agere på, altså at man ikke stemmer, i henhold til om man synes, det er rigtigt eller forkert, men i forhold til sådan noget taktisk spilfægteri, hvor man kan pudse en glorie, uden at det har konsekvenser, har jeg bare ikke stor respekt for.

Kl. 14:01

Anden næstformand (Jeppe Søe):

Spørgeren.

Kl. 14:01

Mette Abildgaard (KF):

Det er jo simpelt hen fuldstændig en gang vås fra ende til anden. I Det Konservative Folkeparti gik vi eksempelvis ind og lagde stemmer til regeringens mandat, da man skulle til EU og forhandle et budget, på et tidspunkt, hvor Venstre rystede i bukserne, og hvor vores stemmer var afgørende.

Var det nødvendigvis det mest populære? Nej, det var det sådan set ikke, men vi var tro imod det, vi mente var det rigtige at gøre, og det samme er vi i den her sag. Ja, det er rigtigt, at vi kommer til at stemme noget andet, end vi har gjort hidtil i den her sag, men vi er dæleme også blevet klogere på, hvad der er af udfordringer i forhold til PFAS. Måske Liberal Alliance bliver lige så kloge en dag.

Kl. 14:02

Anden næstformand (Jeppe Søe):

»Dæleme« lever vi lige med.

Ordføreren.

Kl. 14:02

Ole Birk Olesen (LA):

Vi er nøjagtig lige så kloge som fru Mette Abildgaard. Vi har bare ikke sådan den samme lyst til at stemme uafhængigt af substansen i tingene, som De Konservative nogle gange har, altså det her med, at man nogle gange stemmer for noget, selv om man egentlig er imod det, fordi det kortsigtet taktisk partipolitisk er klogt, eller at man stemmer imod mod noget, som man i virkeligheden er for, fordi det kortsigtet taktisk partipolitisk er klogt.

Vi er simpelt hen for bundet op på substansen i Liberal Alliance til, at vi kan følge De Konservative her.

Kl. 14:02

Anden næstformand (Jeppe Søe):

Så er det hr. Søren Egge Rasmussen.

Kl. 14:02

Søren Egge Rasmussen (EL):

Altså, hernede fra kunne jeg i modlyset se sådan en glorie over ordføreren under talen. Jeg vil bare sige, at jeg tror, at der er en tendens til, at hvis man ikke er i regering, så er man lidt friere stillet og måske lidt mere åben over for gode forslag. Vi må bare konstatere, at da Enhedslisten tilbage i 2010 rejste sager omkring hormonforstyrrende stoffer, endte det jo med, at man fik et flertal uden om regeringen. Da var det Enhedslisten, SF, Socialdemokratiet, De Radikale og Dansk Folkeparti, som vedtog to beretninger, der pålagde miljøministeren nogle ting om at forbyde parabener i kosmetik til børn samt fire ftalater, som bl.a. var i børnetøj. Og jeg synes, vi står i en lignende situation nu. Der er bare den forskel, at det er en flertalsregering, så det gør det jo lidt sværere at samle et flertal. Men vi kunne godt komme frem til at skrive en beretning, hvor man sådan set præciserer, hvad næste skridt er. For man kunne forestille sig, at det ikke er samtlige forbrugerprodukter, men at vi udvalgte nogle, i en dialog, og skrev en beretning. Kan ordføreren se, at vi kunne komme frem til noget, hvor vi måske prioriterer at beskytte børn?

Kl. 14:03

Anden næstformand (Jeppe Søe):

Ordføreren.

Kl. 14:03

Ole Birk Olesen (LA):

Det synes jeg er en langt mere seriøs tilgang til det her emne, altså at man har en samtale med regeringen med al den viden, som regeringsapparatet har, i forhold til om der er nogle udvalgte produktgrupper, om hvilke vi ved, at det ville være muligt også at få varerne til Danmark, selv om man i Danmark beslutter, at de ikke må sendes, hvis der er PFAS i dem. Det synes jeg lyder meget mere konstruktivt end det her beslutningsforslag.

Kl. 14:04

Anden næstformand (Jeppe Søe):

Spørgeren.

Kl. 14:04

Søren Egge Rasmussen (EL):

Jeg har noteret mig, at en butik som Coop sådan set har fravalgt PFAS. Og det må jo betyde, at der findes nogle produkter derude, som kan fås. Det er ikke, fordi jeg ønsker, at alle skal handle i den samme butik, men der er sådan set nogle, som har startet et arbejde, som jeg tror vi kan tage fat i. Så jeg er helt åben over for, at vi kan lande en beretning, som presser regeringen. Men at komme frem til, at der er et flertal ligesom sidst, er måske lidt sværere, men vi er sådan set med på at arbejde videre for at lægge et eller andet pres, som kan gavne folkesundheden.

Kl. 14:04

Anden næstformand (Jeppe Søe):

Ordføreren.

Kl. 14:04

Ole Birk Olesen (LA):

Jamen nu forstår jeg, at der i alle produkter, som der er litiumionbatterier i, også er PFAS, altså i de litiumionbatterier. Og jeg ved ikke, om Coop overhovedet ikke sælger nogen produkter med litiumionbatterier. Det tvivler jeg faktisk på at de ikke gør. Så jeg er ikke sikker på, at Coop kan det der, hvis de sælger en lommeregner, hvor der noget af det i.

Kl. 14:05

Anden næstformand (Jeppe Søe):

Tak til ordføreren. Næste ordfører på talerstolen er fru Mette Abildgaard.

Kl. 14:05

(Ordfører)

Mette Abildgaard (KF):

Hver sommer besøger min familie og jeg den charmerende kystby Henne Strand i Sydvestjylland, da min mands familie har haft sommerhus der igennem mere end et halvt århundrede. Igennem årtier har børnene i familien badet i indsøerne på stranden. De er både varmere og tryggere for de små størrelser end det brusende Vesterhav. Men det er jeg ikke sikker på at mine børn kommer til at gøre i fremtiden. Og hvorfor så det? Jo, fordi indsøerne er blevet testet for PFAS-indhold, og desværre er grænseværdierne overskredet. Styrelsen for Patientsikkerhed vurderer ikke, at det medfører en akut sundhedsrisiko at bade der, men de fraråder det alligevel ud fra et forsigtighedshensyn, særlig for udsatte grupper, børn og gravide. Jeg tror ikke, der er nogen, der har lyst til at tage chancer på deres børns vegne.

I Thyborøn blev borgere advaret imod at spise hjemmedyrkede grønsager efter fund af høje koncentrationer af PFAS. I Nordsjælland gjaldt det fisk fanget i Mølleåen, Furesø og Vejlesø, også på grund af PFAS. PFAS er jo en samlet betegnelse for de her flourholdige stoffer, som har været anvendt i Danmark siden 1950’erne. De bliver kaldt evighedskemikalierne, og det gør de ikke uden grund, for de er tæt på umulige at nedbryde, både i kroppen og i naturen. Og hvad sker der så? Ja, så sker der jo det åbenlyse, at stofferne hober sig op, og det giver desværre en forøget risiko for kræft, risiko for dårligere immunforsvar, øget abortrisiko, dårligere fertilitet og flere andre dårligdomme.

PFAS findes og anvendes overalt. For nylig blev det sågar fundet i økologiske æg. Det er i regnvandet, det er i flyverdragten, det er i hårlakken, og det er i alt muligt. Det kan sågar være i den tandtråd, vi kører mellem tænderne, uden at der er krav om, at det skal stå på emballagen. Det er svært for helt almindelige forbrugere at gennemskue, om det er i de produkter, man anvender i sin hverdag.

PFAS kan true vores drikkevand. I Danmark har vi 104 grunde, hvor forureningen er mere end 100 gange over grænseværdien, og vi risikerer med tiden, at PFAS'en ender i vores drikkevand. Vi Konservative har i vores planer afsat 100 mio. kr., som er det, regionerne har bedt om, til bl.a. at oprense grunde som disse. Der er rigtig mange organisationer, som bakker op om et nationalt forbud mod PFAS – Forbrugerrådet Tænk, Kræftens Bekæmpelse, Danmarks Naturfredningsforening, Danske Vandværker og mange andre – af hensyn til naturen og af hensyn til vores sundhed.

I Konservative ønsker vi helt grundlæggende, at udgangspunktet for den her type regulering er EU. Men den proces kan og vil blive meget lang. Og derfor mener vi, det er rigtigt at gå foran med et nationalt forbud nu, ligesom vi gjorde, dengang vi forbød ftalater i legetøj til børn under 3 år, eller da vi som det første europæiske land i 2010 forbød bisfenol A i sutteflaskerne. Senere fulgte resten af EU med, heldigvis for det. I dag er der ingen, der sætter spørgsmålstegn ved, at det var det rigtige at gøre. Vi skal turde at gå foran; vi skal turde at sætte en retning for resten af EU. Vi Konservative er også klar til, at Danmark skal gå forrest i den her sag.

Da det her beslutningsforslag blev behandlet i 2015, tilsvarende fremsat af Enhedslisten, bakkede vi ikke op om det i Det Konservative Folkeparti, og det gjorde vi heller ikke, da det blev fremsat siden hen. Men vi har været – og det er bare for at være helt ærlig – i en lang proces, hvor vi har overvejet for og imod, og hvor der er blevet stillet spørgsmål til ministeriet for også at få afklaret, om det her kan lade sig gøre inden for reglerne i den EU-regulering, der er på området. Og de svar, der ligger, viser, at det kan vi jo. Det kan lade sig gøre med nationale tiltag, så længe det holder sig inden for rammerne af det europæiske forbud, der nu er igangsat en proces omkring. Derfor mener vi, Danmark skal udnytte muligheden for at gå forrest.

Vi ser meget frem til, at regeringen forhåbentlig snart får indkaldt til forhandlinger om en PFAS-handlingsplan. Der er meget, vi kan gøre, også ud over et nationalt forbud, om end det ville være det mest effektive. Og vi kommer til at møde op til de forhandlinger og være konstruktive, men også med den bevidsthed, at vi undervejs i processen hele tiden vil blive klogere. For det var ministeren jo ganske rigtigt inde på, altså at der hele tiden tilgår os ny viden på det her område. Men den viden, vi allerede har i dag, er tilstrækkelig til, at vi ikke kan sidde den her fare overhørig. Derfor bakker vi i Det Konservative Folkeparti op om beslutningsforslaget.

Kl. 14:10

Anden næstformand (Jeppe Søe):

Der er en kommentar fra hr. Ole Birk Olesen.

Kl. 14:10

Ole Birk Olesen (LA):

Jeg skal høre, om der i de indsøer i ferielandet, som fru Mette Abildgaard taler om, ville være så meget mindre PFAS, hvis der vedtages et nationalt forbud mod PFAS, at det ville kunne måles, at der er mindre PFAS.

Kl. 14:10

Anden næstformand (Jeppe Søe):

Ordføreren.

Kl. 14:10

Mette Abildgaard (KF):

Jeg henviste til tre forskellige eksempler: indsøerne ved Henne Strand, grønsagerne i Thyborøn og som det sidste eksempel Mølleåen i Nordsjælland. Nogle af de steder ville man måske kunne se en forandring. Jeg tror, det ville komme til at tage årtier, før man ville kunne se det, men det ville være et skridt i retning mod at få PFAS'en ud. Du ville hurtigere kunne se det i forhold til grønsagerne, end du ville kunne se det i forhold til indsøerne ude ved Vesterhavet.

Men vi ved, hvor store konsekvenser det her har. Det nedsætter fertiliteten og øger risikoen for kræft. Og derfor kan vi ikke sidde det overhørig.

Kl. 14:11

Anden næstformand (Jeppe Søe):

Spørgeren.

Kl. 14:11

Ole Birk Olesen (LA):

Nå, men så lad mig svare på spørgsmålet. I de indsøer ville man formentlig ikke kunne måle nogen som helst forskel på PFAS-indholdet som følge af et nationalt forbud mod PFAS, fordi den PFAS, der er der, kommer ude fra verdenshavene, og ude fra verdenshavene kommer det fra andre lande og ikke i noget nævneværdigt omfang fra Danmark, altså sammenlignet med hvor meget der kommer fra andre lande.

Derfor er det jo også bare et forslag uden særlig store positive konsekvenser, måske slet ikke nogen, men med meget store omkostninger for Danmark. Og derfor er det jo sådan noget gloriepudseri, som De Konservative er gået ind på her.

Kl. 14:12

Anden næstformand (Jeppe Søe):

Ordføreren.

Kl. 14:12

Mette Abildgaard (KF):

Men som hr. Carl Valentin fra SF også var inde på i sin tale, har det også konsekvenser ikke at gøre noget. Det koster også noget at behandle mennesker, der bliver ramt af kræft. Det er ikke gratis, kan jeg orientere ordføreren om; det koster også noget, når vi ikke gør det. De tal, som ordføreren fra SF var inde på, var fra Nordisk Råd og var blevet offentliggjort der.

Jeg kan bl.a. også henvise til »The Madrid Statement on Poly- and Perfluoroalkyl Substances (PFASs)«, der kom i 2015, hvor førende forskere fra hele verden var ude at bede politikere om at gøre lige præcis det her, altså at begrænse brugen af PFAS-stoffer.

Kl. 14:12

Anden næstformand (Jeppe Søe):

Så er det hr. Erling Bonnesen.

Kl. 14:12

Erling Bonnesen (V):

Tak for det. Fru Mette Abildgaard var så venlig at stille mig et par gode spørgsmål til min ordførertale, og det var fint og godt – det vil jeg gerne kvittere for og også følge op på. Nu har debatten her jo vist, at Danmark rent faktisk går foran, også med regeringen i spidsen. Der er jo ikke nogen, der går ind for ikke at gøre noget ved det her. Det synes jeg har været det rigtig gode ved debatten. Danmark går foran, også med handlingsplanen omkring det med forbud i forhold til brandskum osv., og så har det jo også vist sig i debatten, at man kan tage enkeltstående initiativer i forhold til konkrete, afgrænsede ting, når det i øvrigt spiller sammen med det, der er på EU-linjen. Det er jo konkrete, faktabaserede og holdbare beslutninger. Det synes jeg er godt, for så ved man, hvad man gør, og hvad man går ind i – hvilke konsekvenser det har.

Så jeg vil godt spørge den konservative ordfører: Hvilke analyser eller hvilke undersøgelser har man lavet fra Det Konservative Folkepartis side i forhold til at støtte op om det her generelle forbud? Hvor mange varer ryger f.eks. af hylderne derude? Vi har hørt om mobiltelefoner, elbiler og andre ting – altså, der må ligge nogle undersøgelser til grund, for vi kender normalt Det Konservative Folkeparti som et seriøst parti.

Kl. 14:13

Anden næstformand (Jeppe Søe):

Ordføreren.

Kl. 14:13

Mette Abildgaard (KF):

Det er jo klart, at når vi i Danmark går foran, er vi med til at sætte en retning i resten af EU. Vi er også med til sende et signal til producenterne. Nu har eksempelvis iPhones været nævnt flere gange i debatten her – i november 2022 kom der faktisk en deklaration fra Apple om, at de er ved at udfase PFAS-stoffer i deres produktion, så jeg tror, der er nogen, der henviser til et forkert eksempel i forhold til det.

Men da vi eksempelvis besluttede, at vi ikke ville have ftalater i legetøj i Danmark, så vi jo, at EU fulgte efter, og det kommer EU også til at gøre i den her sag. Og selvfølgelig vil det have en større effekt, når hele Europa står sammen i forhold til det her, men derfor kan det stadig væk have en værdi, at vi starter ud i Danmark og går den rigtige vej. Og de fleste producenter er ved at udfase brugen af det her i forvejen, for de ved, at forbrugerne ikke vil have det, og det kan jeg godt forstå.

Kl. 14:14

Anden næstformand (Jeppe Søe):

Spørgeren.

Kl. 14:14

Erling Bonnesen (V):

Vi er alle sammen fuldstændig enige i forhold til at tage forbrugernes bekymring alvorligt – det gør vi alle sammen. Jeg synes også, jeg i ordførerens svar lidt hører, at det også handler om at sende et signal, men det har alle jo også gjort her i dag – der er ikke nogen, der ikke har sendt et signal om, at der skal arbejdes på at få PFAS forbudt osv.

Skillelinjen ligger måske lidt i det der med at prøve at få sendt signaler. Og jeg kan jo høre, når vi kommer lidt længere ned i svaret, at det med at gå foran gør man rent faktisk allerede med det, der ligger nu. Altså, vil den konservative ordfører ikke en gang til overveje, om det var bedre at følge regeringens vej end at følge den anden vej for at have et sikkert grundlag at stå på, så man ikke risikerer at jage varerne af hylderne?

Kl. 14:15

Anden næstformand (Jeppe Søe):

Ordføreren.

Kl. 14:15

Mette Abildgaard (KF):

Vi kommer ikke til at jage varerne af hylderne med det her forslag, men vi kommer til at sikre, at de varer, der står på hylderne, kommer til at være fri for de stoffer, som ikke blot udgør en risiko for danskernes sundhed, men også for vores natur og miljø. Det har vi gjort før med andre stoffer, hvor det har haft succes. Jeg synes, det er dejligt, hvis regeringen har lyst til at tage en kategori ad gangen, eksempelvis tekstiler, og gøre det på den måde. Så lad os komme i gang – få nu indkaldt til de der forhandlinger om en PFAS-handlingsplan. Der har ikke engang været den første kop kaffe på kanden endnu, hvor der har været det på dagsordenen.

Kl. 14:15

Anden næstformand (Jeppe Søe):

Tak til ordføreren. Der er ikke flere korte bemærkninger. Næste ordfører er fru Zenia Stampe – nej, jeg tror, at vi går videre. Så tager vi hr. Morten Messerschmidt.

Kl. 14:16

(Ordfører)

Morten Messerschmidt (DF):

Tak for ordet, og ikke mindst tak til Enhedslisten for at fremsætte et forslag, der giver en relevant og spændende debat. Først, da jeg læste det, slog det mig, hvor kortfattet det var, og jeg tænkte: Det er jo et argument i sig selv for ikke at støtte det, for hvad stemmer man så egentlig for? Men efterhånden som jeg har fulgt debatten her, er jeg egentlig begyndt at se omvendt på det.

Som bl.a. fru Pernille Vermund og andre har nævnt, har man ikke fra Enhedslistens side lagt sig fast på et tidspunkt for, hvornår det endelige forbud skal være indfaset, eller for, hvilke produktkategorier man skal gå til hvornår, og netop det synes jeg i virkeligheden vidner om en pragmatisme, som gør, at vi godt kan se os i det her forslag. Som hr. Ole Birk Olesen sagde, er der ikke nogen, der i nogen politisk sammenhæng forsømmer lejligheden til at gøre noget godt. Der har jeg så bare den modsatte læsning af det her forslag, nemlig at netop på grund af at det er så fleksibelt i sin tilgang, betyder det jo også, at hvis det bliver vedtaget, går jeg ud fra, at vi, der så stemmer for, vil kunne sætte os sammen og finde den rigtige vej frem til det, vi alle sammen ønsker, nemlig et forbud mod PFAS, og det synes jeg må være det rigtige.

I Dansk Folkeparti ønsker vi et forbud. Det er klart, at noget vil være lettere end andet, og det er jo det, som meget af debatten her så har kørt på, og derfor, hvis man i sådan ultimative vendinger havde skrevet et lovforslag, kan det godt være, at det havde været forkert at stemme igennem. Men det, der er lagt op til her, er jo et beslutningsforslag, hvor man, som jeg forstår det, så vil pålægge regeringen i samarbejde med de partier, der måtte vedtage det, at lave et lovforslag, der så skaber rammen for, at vi kan få et sådant forbud, og det synes vi er en god idé, og derfor vil vi i Dansk Folkeparti gerne stemme for det her beslutningsforslag.

Håbet om, at der så er et flertal, er jo faldet drastisk, efter at vi har hørt de tre første partier, der jo som bekendt har de afgørende mandater. Men i det lys synes jeg egentlig, at man skal sætte sig ned og prøve at se, om man kan lave en beretning over, hvordan vi så inden for de rammer, der gælder, kan få Danmark til, også på det her område, at blive et foregangsland. Enhedslistens ordfører og andre ordførere har nævnt flere eksempler. Jeg har selv i EU-debatten masser af gange hørt om miljøgarantier og andet godt, som skulle muliggøre, at et land som Danmark, der gerne vil gå foran, også får mulighed for at gå foran.

Så i den positive ånd og med den fælles forståelse af, at PFAS er noget skidt, som vi stadig væk i nogle produktgrupper desværre er afhængige af, fordi vi mangler surrogaterne, vil vi gerne presse på, også for at sende et signal til industrien, der så skal udvikle alternativerne, sådan at vi kan få både elbiler og iPhones og alt det, som er nødvendigt for det moderne livs opretholdelse. Det kommer jo kun, hvis der er et pres på det, og det tror vi egentlig vil ske, ved at man stemmer ja til det her forslag – i et naivt håb om, at der måtte være et flertal, selv om det efterhånden kan ligge på et lille sted. Så vi støtter forslaget om et nationalt forbud mod PFAS.

Kl. 14:19

Anden næstformand (Jeppe Søe):

Der er en enkelt kort bemærkning fra fru Mette Abildgaard.

Kl. 14:19

Mette Abildgaard (KF):

Jeg vil tillade mig at lade det være en kommentar mere end et spørgsmål, altså en kvittering og en meget stor anerkendelse til Dansk Folkeparti for at bakke op om det her beslutningsforslag.

Jeg kender jo – det tror jeg de fleste gør – Dansk Folkeparti som et parti, der kerer sig om de værdier, vi har i det danske samfund. Og en af de værdier er de herlighedsværdier, der er i vores natur, og det er jo sådan noget som det danske drikkevand. Man skal ikke rejse mange steder i verden for at indse værdien af det, og der udgør de PFAS-forureninger, der er rundtomkring på grunde og andre steder, jo desværre på sigt en risiko i forhold til det.

Så der er blot herfra en stor anerkendelse til Dansk Folkeparti for at bakke op.

Kl. 14:20

Anden næstformand (Jeppe Søe):

Ordføreren.

Kl. 14:20

Morten Messerschmidt (DF):

Tak for det. Så må vi jo i fællesskab – Det Konservative Folkeparti, Dansk Folkeparti og flere andre partier – håbe på bedre tider, hvor vi i fællesskab kan få det flertal, der skal til. Tak, formand.

Kl. 14:20

Anden næstformand (Jeppe Søe):

Er der mere anerkendelse? Nej, der er ikke trykket. Tak til ordføreren.

Den næste ordfører på talerstolen er hr. Torsten Gejl fra Alternativet.

Kl. 14:20

(Ordfører)

Torsten Gejl (ALT):

Tak, formand. Forestil dig en verden uden de supergiftige evighedskemikalier PFAS; forestil dig en verden, hvor dit regntøj måske er lidt mindre vandafvisende; forestil dig en verden, hvor plantebøffen ikke slipper helt så let fra stegepanden; forestil dig en verden, hvor solcremen måske er lidt sværere at smøre ud. Det er en verden, hvor der til gengæld ikke er giftige, skadelige og potentielt kræftfremkaldende stoffer i vores børnetøj, i vores mad og i vores tandtråd, og det er en verden, jeg gerne vil leve i. Det er måske lidt mere bøvlet, men jeg vil hellere håndtere lidt bøvl end at gå rundt og være selvlysende af dødsensfarlige evighedskemikalier.

Så det er klart, at Alternativet støtter det her forslag om at sætte fart på forbuddene mod PFAS. Det bliver så ikke vedtaget, kan jeg forstå, og i den forbindelse er jeg så glad for, at EU har noget på vej. Altså, den store løsning skal komme internationalt. PFAS har ikke noget pas, og vi skal skabe internationale løsninger på internationale problemer.

Men det, som glæder mig i forhold til det her beslutningsforslag, selv om det nok ikke bliver vedtaget i sin nuværende form, er, at ministeren åbner for en mulighed for, at vi kan gå ind og lave lokale danske forbedringer i forhold til at begrænse PFAS, altså f.eks. at stoppe lokale punktforureninger, som man gør med brandskum. Det synes jeg ville være supergodt at komme i gang med, og hvis det her beslutningsforslag betyder, at vi kan komme i gang med det, før det egentlig var tænkt, så synes jeg, det er rigtig, rigtig fint.

Det er klart, at vi skal være kloge for at finde de forureninger, og at vi skal være kloge for at stoppe dem, og det synes jeg kræver, at vi forpligter os lidt mere, gerne i en beretning omkring det her beslutningsforslag, hvor vi gør det lidt tydeligere, hvad det er for en indsats, der skal gøres, for at vi på kort sigt kan sikre, at vi stopper nogle af de kraftfulde punktforureninger med PFAS i Danmark, og hvad det er for nogle, og det vil altså kræve, at vi undersøger det. Det vil kræve, at regeringen går med til, at vi undersøger det hurtigt, det vil kræve, at vi slår ned på nogle ting, og det vil kræve, at vi får dem stoppet, endnu før det her EU-forslag, som skal løse problemet på internationalt plan, er vedtaget.

Alternativet stemmer for forslaget, og vi håber på en god beretning, der kan skabe noget værdi. Tak, formand.

Kl. 14:23

Anden næstformand (Jeppe Søe):

Tak til ordføreren. Den næste ordfører er fru Pernille Vermund.

Kl. 14:23

(Ordfører)

Pernille Vermund (NB):

Tak for det. I Nye Borgerlige er vi optagede af at passe på naturen, på miljøet og på danskernes helbred. Den danske natur og miljøet, der omgiver os, giver os værdi i livet. Naturen er en del af os, af vores historie og vores kulturelle arv. Vi har et ansvar for at give et rent miljø og en sund natur videre til vores efterkommere uden at ødelægge naturen, mens den er i vores varetægt. Vi er i Nye Borgerlige klar til at gå forrest, også når hensynet til EU, industrien eller kortsigtet økonomisk profit for andre lader til at veje tungere end hensynet til naturen og miljøet.

PFAS skal på sigt forbydes helt og i første omgang i materialer, som er i direkte kontakt med mennesker, med vores drikkevand, vores fødevarer og vores natur. Vi bruger i Danmark i dag allerede mange ressourcer på at rydde op efter generationsforureninger – det gør vi af hensyn til naturen, til miljøet og til danskernes helbred – og vi har et fælles ansvar for, at kommende generationer af danskere ikke skal leve med eller betale for, at vi har ladet kemikalier, der er svært nedbrydelige og miljøfarlige, ødelægge vores miljø, natur, drikkevand og fødevarer. Jeg kan forstå, at regeringen ligesom på så mange andre områder også på det her punkt skubber EU lidt foran sig, og at man vil afvente det forslag, der er sendt til EU, før man er klar til at passe på Danmark.

I Nye Borgerlige er vi selvfølgelig positive over for, at et forbud, som har til hensigt at beskytte miljøet, bliver europæisk eller sågar globalt, for miljø og forurening kender ikke landegrænser. Men vi finder det komplet uforståeligt, at regeringen ikke er villige til at gå foran og passe på Danmark i den her sag, og jeg skulle til at sige: heller ikke i den her sag. For hvad er problemet i at vedtage konkret lovgivning i Danmark, der som minimum svarer til det forslag om en begrænsning af PFAS, som Danmark har været medforslagsstiller på i EU? Jeg hører fra regeringen, at det er kompliceret, og at det kræver grundighed at udarbejde et sådant forslag. Men vi må da håbe, at forslaget, som er sendt til EU, er grundigt udarbejdet, og at det ikke er så kompliceret, at man ikke ved, hvad man har sendt af sted. Så jeg synes ærlig talt, at det virker som en lidt dårlig undskyldning for ikke at handle på det, til trods for at man rent faktisk kan.

Nye Borgerlige støtter forslaget, og hvis jeg mod forventning skulle tage fejl og det her ikke bare er en dårlig undskyldning og regeringen i løbet af debatten i dag måske er blevet klogere eller er klar til at rykke sig på de punkter, som man kan finde en enighed om, og som måske flugter med det, man har sendt til EU, så er vi også klar til at lande en beretning om det her, og vi håber, at der er tid til handling, og at der er opbakning til handling.

Jeg bemærker nu, at hr. Ole Birk Olesen ikke længere er i salen, men hr. Ole Birk Olesen stillede et spørgsmål til fru Mette Abildgaard om, hvad det egentlig vil have af betydning, om det kan måles, og hvor meget det kan måles og hvornår, og vi er i Nye Borgerlige fuldstændig sikre på, at det her forbud kommer før eller siden. Så vi kan lige så godt komme i gang i Danmark; vi kan lige så godt sende et klart signal til ikke bare danske forbrugere, men også danske virksomheder, danske producenter og danske forhandlere om, at det her kommer, og så må vi tage det i den rækkefølge, det er muligt. Men vi må starte med alt det, der rammer os værst. Tak for ordet.

Kl. 14:27

Anden næstformand (Jeppe Søe):

Der er ingen spørgsmål. Tak til ordføreren. Til sidst er det ordføreren for forslagsstillerne, hr. Søren Egge Rasmussen.

Kl. 14:27

(Ordfører for forslagsstillerne)

Søren Egge Rasmussen (EL):

Tak for debatten. Egentlig er det her jo et relativt lille forslag, for vi tager kun fat i det hjørne af PFAS-problemet, som vedrører forbrugerprodukter. Og som det også er blevet nævnt i debatten, er det jo sådan lidt et moderat forslag, fordi vi ikke har en skarp tidsplan på og vi heller ikke har en afviklingsplan for diverse produkter, som der er PFAS i. Vi står i en situation, hvor vi jo også har måttet konstatere, at det brev, der er sendt til EU, også kan bruges til at udvælge konkrete produkter i Danmark, som man så forbyder, hvis der er PFAS i, og hvad er tidsplanen så lige for det? Jamen det er jo det, vi gerne vil pålægge regeringen at lave en plan for.

Så der er sådan set grund til at arbejde videre med det her, fordi det ikke er sådan et enten-eller-forslag. Og når jeg siger, at det er et begrænset forslag, er det jo, fordi vi ikke har det fulde overblik over, i hvilket omfang PFAS kommer med regnen, og i hvilket omfang PFAS kommer ud på alle de konventionelt dyrkede marker i form af de sprøjtegifter og deres nedbrydningsrester, som er i det danske landbrug. Vi har ikke et tilstrækkeligt overblik over den PFAS, som er i fiskemel, og som bruges til foder til en række landbrugsdyr, og som efterfølgende bliver bragt ud på de fleste marker. I hvilket omfang bliver det bragt ud? Det overblik har vi ikke engang endnu. Så det er ikke for at udbrede en dårlig stemning omkring det her, men det er altså kun et hjørne af PFAS-problemet, vi har behandlet i dag, og jeg tror sådan set, at vi i Folketinget kommer til at vende tilbage til det.

Jeg vil gerne sige tak til de partier, som har støttet vores forslag. Det er SF, Alternativet, Konservative, Nye Borgerlige og Dansk Folkeparti, og jeg vil tro, at hvis Radikale havde været her, havde de nok også været på listen. Jeg synes, det ville være interessant, hvis vi kunne komme frem til at lande en beretning, som pålægger regeringen at gøre noget, for det er altså ikke nok for os i Enhedslisten, at regeringen siger, at de har en handlingsplan på vej, og at der står en sætning i regeringsgrundlaget. Det er jo sådan set fint nok, at de har identificeret, at vi har et problem, men de er jo ikke kommet med løsningen, og derfor er vi nødt til at forfølge det her. Vi er nødt til at tage det meget alvorligt, fordi det er et evighedskemikalie, som er så mange steder. Vi har altså ikke at gøre med noget her, hvor folk bare kan ændre en anelse på deres kostvaner eller adfærd, og så er det hele løst. Vi har at gøre med, at PFAS stort set er over det hele, uanset hvor man måler.

Vi må også være parate til at forholde os til, at der kan være særlige grunde og særlige arealer i kommuner, som man bør oprense. Vi kan jo ikke være tjent med, at det her er et problem, der i væsentlig grad er i f.eks. børnehaver, fordi man dér har brugt legetøj, regntøj osv., som har givet PFAS i sandkasser og deslige. Vi må være parate til, at der kan være nogle konsekvenser ved brugen af PFAS, som er mere alvorlige, end vi tror.

Jeg håber, at vi kan komme frem til en beretning, hvor vi får udvalgt og kategoriseret nogle områder, hvor vi bør sætte særligt ind, og når jeg ser på, hvad der har været af tidligere sager, hvor vi har taget hånd om at mindske miljøpåvirkningen af børn, synes jeg, at det kunne være ét sted, og det lyder, som om der er en vis viden i ministeriet, siden man har kunnet viderebringe en så lang liste til EU om, hvad det er, man anbefaler at gå videre med. Så det er jo muligt, at vi sådan set kan tage det forarbejde, regeringen har lavet, og sige, at det er her, vi hurtigere kan gå videre på et sagligt grundlag.

Så med Enhedslistens forslag forsøger vi at gå på to ben. Vi vil sådan set have det EU-spor, der handler om, at EU skal arbejde frem mod et forbud, men vi vil altså ikke bare vente på det, og derfor er et nationalt forbud nødvendigt, og der er jeg glad for, at så mange partier bakker op. Vi har jo en flertalsregering, som delvis bare siger nej og nej, og derfor er det jo ikke sådan lige givet, at vi kan komme frem til et flertal, men jeg håber alligevel, at der er noget fornuft, der kan præge den her proces, og at vi kan komme frem til en god beretning. Så tak for debatten.

Kl. 14:32

Fjerde næstformand (Karina Adsbøl):

Tak til ordføreren.

Der er ikke nogen, der har bedt om ordet, og forhandlingen er sluttet.

Jeg foreslår, at forslaget henvises til Miljø- og Fødevareudvalget. Hvis ingen gør indsigelse, betragter jeg dette som vedtaget.

Det er vedtaget.

Vi skal nu i gang med en redegørelsesdebat, og det indebærer, at ordførerne skal rykke frem på de forreste rækker og logge sig på. Derfor holder vi en kort pause.

Det næste punkt på dagsordenen er:

15) Forhandling om redegørelse nr. R 7:

Ministeren for ligestillings redegørelse om perspektiv- og handlingsplan for ligestilling 2023.

(Anmeldelse 28.02.2023. Redegørelse givet 28.02.2023. Meddelelse om forhandling 28.02.2023).

Kl. 14:32

Forhandling

Fjerde næstformand (Karina Adsbøl):

Forhandlingen er åbnet, og den første ordfører er fru Trine Bramsen fra Socialdemokratiet. Værsgo.

Kl. 14:34

(Ordfører)

Trine Bramsen (S):

Tak for det. Vi har ikke ligestilling i Danmark. Det havde vi ikke sidste år, det har vi heller ikke i år, og jeg tror såmænd heller ikke, at vi har det om 10 år. For enhver samtid har sine udfordringer, og nye uligheder opstår, når samfundet ændrer sig. Men det betyder ikke, at vi skal lukke øjnene og lulle os selv en i en politisk tornerosesøvn, hvor vi intet gør for at søge de lige muligheder – eller endnu værre: at vi begynder at benægte de dokumenterede forskelle, der er på tværs af bl.a. køn.

Hvorfor er det så, at ligestilling er væsentligt at diskutere? Det er, fordi ligestilling handler om frihed – frihed til at leve det liv, den enkelte måtte ønske, frihed til at være den, man er, frihed til at kunne udleve sit potentiale uafhængigt af kulturelle normer. Det er vigtigt at diskutere ligestilling, fordi det handler om mennesker – menneskers hverdag, menneskers trivsel, menneskers følelser. Det handler om menneskers liv. Og det er de mennesker, som vi her i Folketinget repræsenterer, og som har betroet os den store tillid, det er at skulle forme fremtidens Danmark. Og så handler det om økonomi. Samfundet går hvert år glip af ressourcer, når vi ikke lader alle bruge deres potentiale fuldt ud.

Som socialdemokrater er vi af den klare overbevisning, at ligestilling sikres gennem kollektivet. Hvis vi overlader kampen til den enkelte, er én ting sikkert, og det er, at den enkelte taber. Derfor har vi igennem 150 år bygget vores politiske overbevisning på, at når vi løfter i flok, bliver flere vindere. En vigtig faktor er altså fællesskabet, men historien har også vist os, at kulturændringer ikke kommer af sig selv. Hvis vi vil ændre kultur, er det ikke nok med snak og flotte visioner. Vi skal ændre strukturerne, hvis vi ønsker forandringer. Og det gør vi. For der er alt for mange kvinder, der ender som ofre for partnervold og partnerdrab. Der er alt for få kvinder i danske bestyrelser og i lederstillinger. Der er for stort et løngab mellem typiske kvindefag og mandefag. Der er for mange mænd, der dør i drukneulykker og mister livet ved selvmord. Der er for mange med lgbt+-baggrund, der mistrives, og som oplever, at samfund ikke giver plads til, at de kan være de mennesker, de er.

Så kære alle jer, der er i salen, og jer, der lytter med: Vi har ansvaret nu for at sikre, at vi har et rummeligt samfund med plads til alle, helt som vores forgængere her i det høje Folketing har skabt udvikling siden 1849 med gentagne strukturelle ændringer, med stemmeret til kvinder, ret til egen selvangivelse, retten til abort, retten til at lade kvinder blive præster og skolelærere, retten til ikke at være kriminel eller syg, blot fordi man er homoseksuel, og retten til, at homoseksuelle kan blive viet, også i kirken.

Det seneste år er der blevet skubbet til strukturerne. Med en moderne barselslovgivning med krav til, at virksomheder får blik for, at kvinder også er ledere, og med en ny handleplan til bekæmpelse af partnervold og en ny handleplan på lgbt+-området. Og lad det ikke stoppe dér – lad det endelig ikke stoppe dér. For vi kan ikke skabe mere ligestilling, hvis ikke vi tør arbejde med vores samfundsstrukturer. Og nej, Danmark er ikke længere førende på ligestillingsdagsordenen, og det kan ikke bortforklares, at vi rasler ned ad ligestillingsranglisterne. Stribevis af lande rykker simpelt hen bare mere på dagsordenen, end vi gør herhjemme.

For nylig deltog jeg i et møde arrangeret af World Bank Group, og her blev der lagt solid dokumentation på bordet for, hvordan kvinder er vækstskabere i alle lande, og hvorfor det er så vigtigt at forstå det økonomiske potentiale bag – det økonomiske potentiale bag ligestillingsfremmende initiativer. Og det var altså World Bank Group, som ikke just kan betegnes som hverken et blødt foretagende eller et socialistisk eller feministisk foretagende.

Kære alle, ligestillingspolitik må aldrig komme til at handle om, hvem der kan finde et lille hjørne af debatten, som kan skabe forargelse på sociale medier. For det er simpelt hen for let. Det er for ukonstruktivt, og derfor håber jeg også på, at vi med den her redegørelsesdebat kan diskutere, hvordan vi får Danmark løftet, ikke for vores skyld her i Folketinget, ikke for vores skyld, men for de mennesker, som det handler om – menneskers liv, menneskers potentiale – fordi det handler om at skabe værdi for vores samfund. Tak for ordet.

Kl. 14:40

Fjerde næstformand (Karina Adsbøl):

Tak til ordføreren. Der er en række korte bemærkninger. Den første er fra fru Susie Jessen, Danmarksdemokraterne.

Kl. 14:40

Susie Jessen (DD):

Tak for talen. Jeg vil også prøve at lade være med at gå ind i for meget symbolpolitik, så jeg vil ikke starte med at nævne alt det der med kunst på væggene herinde på Christiansborg og sådan noget. Men jeg vil bare gerne starte med et helt klart spørgsmål. Nu er jeg oprindelig journalist, og jeg ved, at man skal stille meget korte spørgsmål for at få ordentlige svar. Hvad er den største ligestillingsudfordring i dag i ordførerens øjne?

Kl. 14:40

Fjerde næstformand (Karina Adsbøl):

Ordføreren.

Kl. 14:40

Trine Bramsen (S):

I mine øjne er den største ligestillingsudfordring i Danmark, at vi ikke har forstået, at vi har ligestillingsproblemer. Og hvis vi ikke anerkender, at vi altså sakker bagud, og at lande, som vi normalt har anset os som værende langt foran, rykker på ligestillingen, og at de erkender, at man bliver nødt til at følge med, også politisk og med ændrede strukturer, så giver vi ikke mennesker det fulde potentiale for at leve som frie og lige mennesker, og det er et problem.

Kl. 14:41

Fjerde næstformand (Karina Adsbøl):

Fru Susie Jessen.

Kl. 14:41

Susie Jessen (DD):

Tak. Jeg synes, det var et polemisk svar. Jeg ville måske have sagt sådan noget som æresdrab, social kontrol, tvangsægteskaber eller genopdragelsesrejser. Men det kan være, at vi er lidt forskellige, når det kommer til det. Hvordan har ordføreren det egentlig med, at det ikke er noget, der sådan er specielt meget fokus på her i forhold til handling?

Kl. 14:41

Fjerde næstformand (Karina Adsbøl):

Ordføreren.

Kl. 14:41

Trine Bramsen (S):

Så sent som i dag har jeg et indlæg i Avisen Danmark, der netop handler om, hvordan vi har pligt til at sikre kvinder, der lever under social kontrol og med æresrelateret vold, at de også får frihed. 24-årsreglen er et vigtigt element, og jeg gør det netop klart, at det ikke må stoppe der, men at vi har en pligt til at fortsætte kampen for de her kvinder, som vi nu kan se har fået mere frihed som følge af 24-årsreglen.

Kl. 14:41

Fjerde næstformand (Karina Adsbøl):

Tak. Så er det fru Astrid Carøe, SF.

Kl. 14:42

Astrid Carøe (SF):

Tak for det. Og tak til ordføreren for en meget passioneret tale om ligestilling. Jeg tror, at jeg kan berolige ordføreren med, at der jo heldigvis er rigtig mange i det her land, der godt ved, at vi ikke er i mål med ligestillingen.

Hvis ordføreren spørger mig, er den største udfordring med ligestilling i Danmark, at vi stadig ikke har ligeløn. Og Socialdemokratiet meldte jo ud før valget, at man nu endelig ville tage et opgør med løngabet i Danmark og med, at de klassisk kvindedominerede fag bliver lønnet mindre end de klassisk mandedominerede fag, og måske endda afskaffe tjenestemandsreformen. Hvor står Socialdemokratiet i dag på den sag?

Kl. 14:42

Fjerde næstformand (Karina Adsbøl):

Ordføreren.

Kl. 14:42

Trine Bramsen (S):

Først og fremmest er det jo et eksempel på, at det er vigtigt at anerkende det, der er problemerne. Og jeg hører i den offentlige debat, at der stadig væk også er dele af det politiske spektrum, som nægter at anerkende, at vi har lønforskelle, og som forsøger at bortforklare de her lønforskelle, som i min optik ene og alene kan forklares ved, at kvinder er kvinder og mænd er mænd og der deri ligger en strukturel forskel.

Så anerkendelsen er det vigtigste. Og nummer to er at få kigget på det, som Lønstrukturkomitéen er i gang med at se på lige nu, nemlig hvordan vi så kan løse de her udfordringer. Det er ikke let, det bliver ikke let, og det bliver heller ikke billigt, men det ændrer jo ikke på, at vi skal adressere problemet. Og derfor ser jeg også frem til at få nogle bud på, hvordan vi kan gøre det.

Kl. 14:43

Fjerde næstformand (Karina Adsbøl):

Fru Astrid Carøe.

Kl. 14:43

Astrid Carøe (SF):

Det er selvfølgelig vigtigt at adressere problemet, men jeg tror nu, at de kvinder derude, der tjener mindre end mænd, bare fordi de er kvinder, mest af alt gerne vil have en pose penge, sådan at vi kan få løftet de klassisk kvindedominerede fag.

I regeringsgrundlaget ser det ud til, at de penge, man eventuelt vil bruge på det her område, skal findes inden for f.eks. sundhedsvæsenet selv. Hvordan ser ordføreren på, at det måske faktisk kan give besparelser i sundhedsvæsenet? Er det ikke smartere at gå ud og finde nogle andre penge at bruge på det her område end at skulle fodre hunden med sin egen hale?

Kl. 14:43

Fjerde næstformand (Karina Adsbøl):

Ordføreren.

Kl. 14:43

Trine Bramsen (S):

Jamen først og fremmest er jeg fuldstændig enig i, at anerkendelse af arbejdet er helt essentielt. Og der skal vi jo tilbage i vores kultur, hvor kvinder kom på arbejdsmarkedet som sådan en biindtægt til mændenes indkomst, og der blev der grundlagt nogle strukturer, som trækker spor ind i nutiden, og som giver den her skævvridning, når vi taler om lønninger.

Fra Socialdemokratiets side ser vi meget frem til, at den komité, som vi satte i værk under den tidligere regering, er færdig med deres arbejde, og på baggrund af deres anbefalinger kommer vi til at tage de næste skridt.

Kl. 14:44

Fjerde næstformand (Karina Adsbøl):

Tak. Så er det hr. Peder Hvelplund, Enhedslisten. Værsgo.

Kl. 14:44

Peder Hvelplund (EL):

Tak for det. Og tak til ordføreren for en rigtig god tale. Nu nævnte min kollega fra SF spørgsmålet om uligeløn, som jo er et af de helt centrale spørgsmål. Så jeg vil godt tage fat et andet sted, som jeg også synes er helt centralt i forhold til ligestillingsdebatten, nemlig spørgsmålet om abort, hvor det jo i år er 50-året for indførelsen af den fri abort. Og der vil jeg godt høre ordføreren om, hvad Socialdemokratiets holdning er til, om vi ikke skulle få set på abortrettighederne igen. Altså, nu har de stået uændret i 50 år. Der er nogle åbenlyse problemstillinger, bl.a. i forhold til at hvis kvinder efter 12. uge ønsker en abort, så skal de igennem et abortsamråd, som skal vurdere, om kvindens begrundelse er tilstrækkelig. Vi har set eksempler på, at det ofte er økonomi, der er afgørende, altså at hvis der er en tilstrækkelig god økonomi, får man et afslag på en abort, også efter 12. uge, og det samme gør sig gældende for unge mellem 15 og 17 år, som jo heller ikke selv kan træffe en beslutning, men som skal forbi forældre. Hvad er den socialdemokratiske holdning i forhold til de spørgsmål, altså om vi skal udvide retten til den fri abort og retten til at bestemme over egen krop?

Kl. 14:45

Fjerde næstformand (Karina Adsbøl):

Ordføreren.

Kl. 14:45

Trine Bramsen (S):

Først og fremmest er det helt afgørende at anerkende, hvad retten til abort har gjort for kvinderettigheder i det hele taget. Der er jo sket en fuldstændig ændring af kvinders liv i forhold til kvinders frygt og kvinders selvstændighed, hvis man sammenligner med tidligere, før aborten blev fri i Danmark. Vi anser den diskussion, der foregår lige nu, som funderet i sundhedsvidenskaben, og derfor er det helt afgørende, at vi lytter godt og grundigt og får de anbefalinger, der skal til, fra sundhedsvæsenet. Jeg er med på, at abortrådet er noget lidt andet, og den drøftelse tager vi meget gerne i forhold til de sager, der ligger. Jeg har selv været inde i nogle af dem og kigget på dem, og der kan sagtens være ændringer, vi kunne lave der, i forhold til den struktur, der er bygget op omkring det. Men det må være sundhedsfaglige anbefalinger, der ligger til grund for en eventuel ændring.

Kl. 14:46

Fjerde næstformand (Karina Adsbøl):

Hr. Peder Hvelplund for sin anden korte bemærkning. Værsgo.

Kl. 14:46

Peder Hvelplund (EL):

Tak for det, og tak for den imødekommelse. Det synes jeg lyder fornuftigt, altså at man gerne vil se på det åbent og fordomsfrit. I forhold til den sundhedsfaglige vejledning er der jo både gynækologer og obstetrikere, der netop har talt for, at vi hæver grænsen for, hvornår kvinden selv kan beslutte sig for en abort, altså fra de eksisterende 12 uger til måske 18 eller 20 uger. Sex & Samfund har været ude at foreslå 18 uger. Så det er bare for at høre, om det skal forstås sådan, at Socialdemokraterne er åbne over for at se på en ændring af den grænse.

Kl. 14:47

Fjerde næstformand (Karina Adsbøl):

Ordføreren.

Kl. 14:47

Trine Bramsen (S):

Vi synes, det er væsentligt, at vi i en god dialog med sundhedsvidenskaben diskuterer, hvad der er op og hvad der er ned i det her, og at vi får viden på bordet. Men jeg vil sige, at når vi nu taler om abort, synes jeg, det er helt afgørende, at vi fra dansk side også er meget, meget klare i mælet i forhold til de bevægelser, som vi kan se i udlandet, og som bekymrer mig rigtig meget, også i europæiske lande, hvor man ser indskrænkninger. Altså, her taler vi om en udvidelse af borgerrettighederne, men vi ser altså indskrænkninger af abortrettigheder, også i europæiske lande. Og der skal vi være fuldstændig klare i mælet fra dansk side, i forhold til at det synes vi ikke er en god idé.

Kl. 14:48

Fjerde næstformand (Karina Adsbøl):

Tak. Så er det fru Sólbjørg Jakobsen fra Liberal Alliance. Værsgo.

Kl. 14:48

Sólbjørg Jakobsen (LA):

Tak for det. Tak for talen. Vi ser ikke altid ens på området, men jeg kan være meget enig i meget af det, du sagde, især at ens køn ikke skal begrænse ens frihed til at kunne leve det liv, man gerne vil.

Jeg vil gerne spørge helt konkret, hvordan ordføreren mener man bedst kan måle ligestilling. Jeg ved, at der er nogle, der måler det på, om vi har forskelle i forhold til løn, og om der kan være bestyrelsesposter, der mere besættes af mænd eller kvinder. Men hvordan måler man, at mennesker lever det liv, de gerne vil, uanset hvilket køn de har?

Kl. 14:48

Fjerde næstformand (Karina Adsbøl):

Ordføreren.

Kl. 14:48

Trine Bramsen (S):

Det kan man ikke måle på ét parameter. Det bliver man nødt til at se forskelligt på, ligesom mennesker er forskellige. For nogle faggrupper kan det handle om, at det er løn, der er den største udfordring og bliver oplevet som den største barriere; for andre er det muligheden for at avancere karrieremæssigt. For andre grupper igen er det, at ens kønsidentitet kan komme til udtryk, og for andre grupper igen er det, at man kan leve uden at skulle udsættes for vold eksempelvis.

Så man kan ikke lave sådan én måling, hvor man får alle med ind i samme boks. Man bliver nødt til at kigge forskelligt på det, fordi mennesker er forskellige og lever forskellige liv.

Kl. 14:49

Fjerde næstformand (Karina Adsbøl):

Værsgo for den anden korte bemærkning.

Kl. 14:49

Sólbjørg Jakobsen (LA):

Tak for svaret. Jeg er faktisk helt enig, og derfor bliver jeg nødt til at stille et supplerende spørgsmål: Hvis ikke man kan måle det, fordi folk er forskellige og folk træffer forskellige valg, hvordan kan man så sætte måltal op for så mange forskellige ting?

Kl. 14:49

Fjerde næstformand (Karina Adsbøl):

Ordføreren.

Kl. 14:49

Trine Bramsen (S):

Jamen måltal har man jo i forhold til kvinder i ledelse, og der må vi bare konstatere, at når vi kigger på, om kvinder ønsker at have ledende poster, svarer kvinder med relevante uddannelser, at ja, det gør de, i samme grad som mænd med tilsvarende uddannelser.

Når vi kigger på bestyrelsesposter i Danmark, er de ikke besat af kvinder, og når vi sammenligner med landene omkring os – og sådan begynder det at være både mod nord og mod syd og øst og vest – så bliver der heller ikke givet plads til kvinderne.

Derfor synes jeg, det er rimeligt, at man kigger på, hvordan man hjælper bestyrelser og virksomheder til at åbne øjnene for kvinders potentiale.

Kl. 14:50

Fjerde næstformand (Karina Adsbøl):

Tak. Den næste er fru Samira Nawa, Radikale Venstre. Værsgo.

Kl. 14:50

Samira Nawa (RV):

Tak til ordføreren for en rigtig god tale. Jeg kunne godt tænke mig at spørge lidt ind til kønsbalancen i uddannelsessystemet, for der er også noget skævhed der. Og noget i forhold til lønnen kan måske forklares, nemlig med hvordan vi uddanner os, og hvordan arbejdsmarkedet derefter så er sammensat. Og den forrige regering, som jo var en ren S-regering, lovede at nedsætte et hurtigtarbejdende ekspertudvalg med netop fokus på det kønsopdelte uddannelsesvalg, faktisk som svar på et Venstrebeslutningsforslag. Så jeg vil høre, hvor Socialdemokratiet stiller sig i dag.

Kl. 14:51

Fjerde næstformand (Karina Adsbøl):

Ordføreren.

Kl. 14:51

Trine Bramsen (S):

I forhold til hvad regeringen ønsker, må jeg nok henvise til ministeren. Men jeg kan sige, at det er noget, der optager os som socialdemokrater, og vi mener som udgangspunkt, at vi skal kigge på strukturerne, hvis vi gerne vil ændre kulturen. Det gør sig gældende i forhold til den måde, vi tror på at vi ændrer det her samfund. Man kan diskutere kultur, man kan have mange holdninger til det, man kan opstille visioner, men hvis vi for alvor vil lave ændringer af vores samfund, er det strukturerne, vi skal have fat i. Og det spiller jo ind i, hvorfor det egentlig giver god mening at kigge på børn og unges uddannelsesvalg.

Kl. 14:51

Fjerde næstformand (Karina Adsbøl):

Værsgo for spørgerens anden korte bemærkning.

Kl. 14:51

Samira Nawa (RV):

Tak for det svar. Jeg lytter mig til, at man stadig har den samme holdning i Socialdemokratiet, som den tidligere S-regering havde. Det, jeg så godt kunne tænke mig, var, at der så egentlig også skete noget handling. For når jeg lige kigger mig omkring blandt mine kollegaer, partiet, der fremsatte beslutningsforslaget, den tidligere regering osv., er der i hvert fald et solidt flertal. Så kunne man forestille sig, at Socialdemokratiet i en regering pressede lidt mere på for sådan en kommission?

Kl. 14:52

Fjerde næstformand (Karina Adsbøl):

Ordføreren.

Kl. 14:52

Trine Bramsen (S):

Spørgsmålet må adresseres til ministeren, som varetager politikken. Men Socialdemokratiets holdning er, at det er væsentligt at kigge på uddannelsesvalg. Det er det både i forhold til drenges uddannelsesvalg og i forhold til pigers uddannelsesvalg og også i forhold til den måde, vi laver skole på. Der er jo i hvert fald ret solid forskning om, at det allerede i grundskolen begynder at bane vejen ind i det videre uddannelsessystem. Og det er jo ret interessant at have viden om, for – igen – hvis vi skal lave forandringer, handler det om at få fat i strukturerne.

Kl. 14:52

Fjerde næstformand (Karina Adsbøl):

Tak. Så er det hr. Kim Edberg Andersen, Nye Borgerlige. Værsgo.

Kl. 14:52

Kim Edberg Andersen (NB):

Tak for det. Jeg vil godt anerkende – jeg er fuldstændig klar over det – at ordføreren går ind for ligestilling, fuldstændig. Så snakker vi jo forskellige grader af sort her, i forhold til hvad for nogle forskellige punkter vi sådan rigtig brænder igennem på, og tilsammen bliver det nok rigtig godt.

Men jeg vil gerne vende tilbage til det med lønnen, for der hørte jeg lige pludselig ordføreren snakke meget om, at det var det, at man var mand eller kvinde, der gjorde, at man fik en vis løn. Så går jeg ud fra, at det er inden for samme fag. Jeg anerkender fuldt ud, at der er nogle fag, hvor lønnen tidligere er blevet nedsat, og hvor vi måske har et efterslæb, og der bliver vi så som Folketing nødt til at sige: Værdsætter vi de fag nok? Men kan ministeren – undskyld, det er gammel vane – kan ordføreren fortælle mig, om det er sådan, at vi har eksempler på, at en sygeplejerske, der er kvinde, og en sygeplejerske, der er mand, og som laver det samme og har samme anciennitet, så får forskellig løn alligevel?

Kl. 14:53

Fjerde næstformand (Karina Adsbøl):

Ordføreren.

Kl. 14:53

Trine Bramsen (S):

Ja, det er der eksempler på. Der er 7 pct. lønforskel inden for samme jobfunktioner i en række jobs. Der er også andre, hvor man har en lønstruktur, hvor man lander på samme løntrin. Men når vi taler om mænd og kvinder, der varetager samme jobfunktioner, er der altså en uforklarlig lønforskel.

Kl. 14:54

Fjerde næstformand (Karina Adsbøl):

Anden korte bemærkning, værsgo.

Kl. 14:54

Kim Edberg Andersen (NB):

Jeg har nemlig også læst om de der er uforklarlige 7 pct., men jeg mangler også bare en masse præmisser, der er med i de undersøgelser, der fører frem til de 7 pct. For er alle valg, som kvinder tager i forhold til f.eks. familierelationer osv., nogle, der bliver målt med? Jeg er fuldstændig med på det, såfremt ordføreren kan fremlægge det her med alle de her parametre, for det er jo det, der tæller. Vi ved, at alle de her parametre og personlige valg tæller med. Kan det føre frem til en undersøgelse, der kan vise sådan en nordjyde som mig, som er mand og gerne vil ligestilling, det? Jeg vil gerne have alle parametrene med. Så kan ordføreren fortælle mig, hvor jeg finder en, der også tager højde for valg som at få børn og gå hjemme og også have et ønske om at gå hjemme?

Kl. 14:55

Fjerde næstformand (Karina Adsbøl):

Tak. Ordføreren.

Kl. 14:55

Trine Bramsen (S):

Det er egentlig lidt besynderligt med ligestillingsdebatten, for det er nok et af de mest veldokumenterede områder overhovedet, jeg har arbejdet med her i Folketinget efter 12 år herinde. Alligevel skal man igen og igen argumentere for, at der er forskelle, selv om der ligger virkelig solid dokumentation for det. Så jeg vil anbefale at kigge i en af de mange glimrende undersøgelser, der er lavet. Der er også glimrende analyser af, hvorfor det forholder sig sådan, at der er kønsmæssige lønforskelle, og så synes jeg, at Folketingets opgave er at gøre noget ved det.

Kl. 14:55

Fjerde næstformand (Karina Adsbøl):

Tak til ordføreren. Der er ikke flere korte bemærkninger. Vi går videre til næste ordfører i rækken, som er Linea Søgaard-Lidell, Venstre.

Kl. 14:55

(Ordfører)

Linea Søgaard-Lidell (V):

Tak for ordet, og også tak til ministeren for redegørelsen. Redegørelsen er en rigtig god mulighed for også at tage en bredere debat om status for ligestilling i Danmark. Jeg støder rigtig tit, og det tror jeg også I gør, på den påstand, at der allerede er fuld ligestilling i Danmark. Og det er der måske på papiret, men det er bare ikke tilfældet ude i virkeligheden. Der er sket rigtig store fremskridt for ligestillingen gennem tiden, men vi er stadig langt fra at opnå ægte ligestilling mellem mænd og kvinder, hvor mænd og kvinder har de samme muligheder og vilkår.

Ligestillingsdebatten mener jeg alt for ofte bliver domineret af én dagsorden, nemlig kvinder i bestyrelseslokalerne og på direktionsgangene, og det er selvsagt en vigtig dagsorden. Det er jo vigtigt, at glaslofter bliver brudt, og at der er rollemodeller på alle poster for piger og andre kvinder at spejle sig i. Men sådan en dagsorden må bare ikke overskygge andre ligestillingsudfordringer, som stadig eksisterer, og som påvirker rigtig mange danskeres dagligdag, men som måske lever lidt mere i det skjulte. Og nogle af dem vil jeg gerne bruge min tid på at tale lidt om.

Kvinder bliver overset i udviklingen af ny viden, og det har sat sig i den måde, vi har udviklet produkter på. På mange måder er verden designet til mænd, hvilket bøger har slået fast, og hvilket også forskning og data  slår fast, og det ser vi, når vi kigger på produktudviklingen. Den er ofte primært baseret på den mandlige krop og dens anatomi. Et eksempel, som jeg tror alle kan forholde sig til, og som også har været fremme i pressen ad flere omgange, er jo, at når man tester bilers sikkerhed, er udgangspunktet for test den mandlige krop og dens anatomi, hvilket har den konsekvens, at kvinder har 47 pct. højere risiko for at komme alvorligt til skade i et biluheld end mænd.

Den samme udfordring gør sig gældende inden for forskning og udvikling af medicin. Her tages der udgangspunkt i mandekroppen i høj grad. Og det betyder, at kvinder kan opleve bivirkninger eller simpelt hen ikke får den rette behandling. Og vi skaber en ulighed i sundhed, fordi vi bruger manden som standard. Af perspektiv- og handlingsplanen fremgår det, at der i år vil blive gennemført et forskningsprojekt om risikofaktorer for hjerte-kar-sygdomme hos kvinder, som nemlig har andre symptomer end mænd, og sådan noget er jo et rigtig vigtigt initiativ, også selv om det selvfølgelig ikke løser alle udfordringer. Hvis vi i højere grad vil have en verden, der er indrettet til både mænd og kvinder, så tror jeg, at den også i højere grad skal indrettes af både mænd og kvinder. Derfor er jeg også rigtig glad for, at der i perspektiv- og handlingsplanen er fokus på kønsdiversitetsforskningen.

Hvis vi ser på dagligdagen, arbejdslivet og familielivet, er det også ret tydeligt, at det halter med ligestillingen. Det enkelte menneske og enkelte familie skal naturligvis have mulighed for at indrette sig på den måde, der passer dem bedst, men jeg mener, det er vigtigt, at vi også er opmærksomme på de strukturer, som vi skaber i samfundet. Kvinder påtager sig ofte en større del af ansvaret for arbejdet i hjemmet, og kvinder har større  mental load, hvilket nok kan føres tilbage til, at det er kvinder, der tager den største andel af barslen. Det er eksempelvis ofte kvinden, der tager barnets første sygedag og derfor oftere er fraværende på jobbet, og på den måde bliver det svært at adskille ulighed i hjemmet og på arbejdsmarkedet.

Vi kan se, at der er et løngab, og at det løngab, der er mellem mænd og kvinder, i høj grad er mellem mænd og kvinder og så mødre, og det koster simpelt hen kvinder dyrt at holde barsel, både i løn og karriere og pension. Kvinder bidrager mindre til deres pensioner hver måned end mænd. Mænd har også større investerede aktiver end kvinder, og kvinders pensioner er i gennemsnit 26 pct. lavere end mænds pensioner, og det skaber en økonomisk ulighed mellem kønnene, og det mener jeg ikke vi kan acceptere.

I forvejen har vi jo en forskel imellem mænd og kvinders løn på 7 pct., som vi ikke kan forklare, og som er tilbage, når vi har taget højde for de faktorer, som vi kan forklare. Og det her handler jo om, at alle skal have mulighed for at leve det liv, de gerne vil, og om, at halvdelen af befolkningen har et benspænd fra start. Der er rigtig mange ting, jeg kunne nævne af udfordringer, og jeg er sikker på, at debatten i dag får os vidt omkring. Heldigvis er der også rigtig mange gode initiativer på det her område i regeringens perspektiv- og handlingsplan. Og vi skal blive ved med at presse på for fremskridt. Vi skal fortsat arbejde for at skabe bedre muligheder for alle uanset køn og uanset seksualitet. Og det ved jeg sådan set også vores ligestillingsminister arbejder hårdt for. Jeg tror ikke, at alle ligestillingsudfordringer kan løses med et lovforslag. Kulturelle normer og stereotype kønsopfattelser, der blokerer for ligestilling, forsvinder ikke automatisk ved tredjebehandlingen af et lovforslag her i salen.

Kl. 15:00

Men nogle gange kan lovgivning være med til at ændre en bestemt kultur eller gøre op med fastlåste forestillinger. Vi ser allerede de første indikationer på, at den øgede øremærkede barsel til mænd medfører, at fædre tager mere barsel, og forhåbentlig er det en indikation på, at mænd oplever, at det er helt legitimt for dem at tage barsel og ligeligt tage del i forældreskabet, og at deres arbejdspladser også er klar til at bakke op med vilkår. Omvendt håber jeg også, at det betyder, at der ikke ses skævt til kvinder, der fravælger at bruge den fulde barselsperiode, de har til rådighed. Det er reel ligestilling for mig og ikke blot ligestilling på papiret, men ligestilling i dagligdagen.

Der bliver nogle gange en lidt skinger diskurs i ligestillingsdebatten, hvor der bliver snakket om, at det er en kamp imellem kønnene. Men ligestilling er ikke en kamp imellem mænd og kvinder. Det er en fælles kamp, og ligestilling handler om at skabe bedre muligheder for alle til at leve sit liv, som man ønsker det, og hvor ens køn ikke sætter begrænsninger. Jeg ser frem til resten af debatten i salen i dag og det fortsatte arbejde for at nå den målsætning. Tak.

Kl. 15:01

Fjerde næstformand (Karina Adsbøl):

Tak til ordføreren. Der er en række korte bemærkninger, og den første er til fru Susie Jessen fra Danmarksdemokraterne. Værsgo.

Kl. 15:02

Susie Jessen (DD):

Tusind tak for talen. Det, ordførerne nævnte i starten med bilerne, kan jeg godt skrive under på. Jeg kan huske, da jeg skulle ud og køre i min første bil, som var en Volvo stationcar, og jeg kunne næsten ikke engang nå pedalerne med mine 150 cm – så gerne lidt kortere vej ned til pedalerne, det ville være fint.

Men jeg vil egentlig gerne høre om noget, for jeg kunne se inde på Venstres hjemmeside, at der sådan ret sort på hvidt står, at kønskvotering på arbejdsmarkedet og i uddannelsessystemet ikke er den rette vej at gå, og at man skal vurderes ud fra faglige kompetencer og ikke køn. Så jeg kunne egentlig godt tænke mig at høre, hvor Venstre lige nu står i forhold til hele det her med kønskvoter i bestyrelser og ledelser. Der er et EU-direktiv, der er blevet vedtaget her. Jeg tror, det var i slutningen af året. Så hvor står Venstre på det? Altså, vil man gerne have kønskvoter og måltal?

Kl. 15:02

Fjerde næstformand (Karina Adsbøl):

Ordføreren.

Kl. 15:02

Linea Søgaard-Lidell (V):

Nej, Venstre ønsker ikke kvoter for kvinder, heller ikke i bestyrelser, og jeg mener også, at måltal er væsentlig anderledes end kvoter, og det er sådan set stadig vores holdning.

Kl. 15:03

Fjerde næstformand (Karina Adsbøl):

Ordføreren for sin anden korte bemærkning.

Kl. 15:03

Susie Jessen (DD):

Tak. Jamen den her perspektiv- og handlingsplan siger jo sådan lidt nogle andre ting, så det er derfor, jeg bliver sådan lidt forvirret. For der står jo bl.a. det her med, at offentlige organisationer og private virksomheder skal opstille måltal for både bestyrelser og topledelser. Det står her på side 4, så jeg ved ikke sådan helt, hvor det er, Venstre står i forhold til det her. For ministeren er jo Venstrekvinde ligesom ordføreren selv. Så jeg synes, det er svært at finde ud af, hvor I lige præcis står. Men det glæder mig da, hvis det er det, ordføreren siger.

Kl. 15:03

Fjerde næstformand (Karina Adsbøl):

Ordføreren.

Kl. 15:03

Linea Søgaard-Lidell (V):

Men måltal er jo ikke kvoter. Altså, måltal er jo, at man beder virksomheder og institutioner om at arbejde med ligestilling. Det er jo ikke kvoter.

Kl. 15:03

Fjerde næstformand (Karina Adsbøl):

Den næste korte bemærkning er fra fru Astrid Carøe, SF. Værsgo.

Kl. 15:04

Astrid Carøe (SF):

Tak for det, og også tak til ordføreren for en virkelig fin tale, der kom rundt om mange af de problematikker og udfordringer, vi stadig står med på ligestillingsområdet. Jeg kender om nogen problematikken med kun at have 10 minutter, når man snakker om det her emne, og jeg synes, at ordføreren glemte lgbt-området en lille smule. Derfor kunne jeg godt tænke mig at høre, hvad Venstres ambitioner er på hele lgbt-området, som jo også er en del af den her handlingsplan.

Kl. 15:04

Fjerde næstformand (Karina Adsbøl):

Ordføreren.

Kl. 15:04

Linea Søgaard-Lidell (V):

Altså, det er ikke, fordi jeg ikke mener, at der er udfordringer med ligestilling i forhold til lgbt-området. Det er der absolut. Så det var sådan set bare for at holde et vist fokus. Men jeg må også indrømme, at jeg ikke er den rette til at redegøre for, hvad der skal ske på det område. Det håber jeg at ministeren kan gøre, når hun kommer på.

Kl. 15:04

Fjerde næstformand (Karina Adsbøl):

Fru Astrid Carøe for sin anden korte bemærkning. Værsgo.

Kl. 15:04

Astrid Carøe (SF):

Det er helt i orden, og jeg kan totalt godt forstå det der med, at man skal holde sig inden for nogle bestemte emner. Det kommer jeg også selv til.

Jeg har et andet spørgsmål. I går havde vi kirkeministeren i samråd omkring det her med, at man stadig væk i folkekirken kan få lov til at sortere kvindelige præster fra, bare fordi de er kvinder, og at man simpelt hen er undtaget fra en bestemmelse i ligebehandlingsloven. Hvordan ser ordføreren på den bestemmelse? Er det ikke tid til her i 2023, at vi dropper det, og at man heller ikke i folkekirken kan vælge kvinder fra, bare fordi de er kvinder?

Kl. 15:05

Fjerde næstformand (Karina Adsbøl):

Ordføreren.

Kl. 15:05

Linea Søgaard-Lidell (V):

Det er min klare holdning, at kvinders rettigheder skal respekteres, og det gælder også i folkekirken. Jeg ved, at der skal tages en meget seriøs drøftelse af det her i regeringen, for det handler selvfølgelig om at finde en balance, hvor vi stadig væk har en rummelig folkekirke. Jeg synes også, at det er vigtigt at bemærke i den her debat, at 59 pct. af præsterne i folkekirken jo faktisk er kvinder, og jeg har selv en i min familie, som er kvindelig præst i den danske folkekirke, og jeg oplever ikke, at folkekirken generelt set diskriminerer kvinder.

Kl. 15:06

Fjerde næstformand (Karina Adsbøl):

Tak. Så er det fru Sólbjørg Jakobsen, Liberal Alliance.

Kl. 15:06

Sólbjørg Jakobsen (LA):

Tak. Og tak for talen. Jeg synes, der bliver tegnet et lidt sort billede af at være kvinde i Danmark, og det synes jeg er lidt ærgerligt. Jeg har faktisk min datter siddende deroppe, og jeg fortæller hende hver evig eneste dag, at vi har de samme muligheder uanset køn. Og der blev faktisk sagt i talen, at det har vi ikke.

Jeg er helt enig i, at der er forskelle mellem mænd og kvinder, og at der er mange forskelle i forhold til forskellige tal. Men jeg vil gerne have at vide helt specifikt: Hvad mener man ikke at pigerne deroppe har mulighed for i Danmark, som drengene i deres klasse har?

Kl. 15:06

Fjerde næstformand (Karina Adsbøl):

Ordføreren.

Kl. 15:06

Linea Søgaard-Lidell (V):

Jeg er enig i, at vi på papiret har ligestilling, men det har vi jo bare ikke ude i den virkelige verden. Og et eksempel er jo det, som jeg også fremhævede, og som der blev talt om i den seneste runde, altså at vi kan se, at der er en økonomisk ulighed mellem mænd og kvinder – at der er noget af den lønforskel, som vi ser på arbejdsmarkedet, som ikke kan forklares ved, at mænd og kvinder træffer forskellige valg. For det skal selvfølgelig være okay, at man træffer forskellige valg, men når der er 7 pct., som ikke kan forklares – og det er jo ikke noget, vi bare sådan trækker op af hatten; det er der jo mange undersøgelser der viser – så er vi nødt til at tage det seriøst. Det er jo bare et eksempel på, at der er en forskelsbehandling. Og som jeg oplever det og har oplevet det i de virksomheder, jeg har arbejdet i, sker der nok en Rip, Rap og Rup-effekt rigtig mange steder. Det synes jeg vi er nødt til at tage seriøst.

Kl. 15:07

Fjerde næstformand (Karina Adsbøl):

Fru Sólbjørg Jakobsen.

Kl. 15:07

Sólbjørg Jakobsen (LA):

Jeg synes faktisk, vi skal tage det langt mere seriøst, at vi fortæller unge kvinder, at de ikke har lige muligheder, for det har de. Og vi skal ikke underkende, at vi ikke kommer fra et ligestillet samfund, og selvfølgelig er der stadig et efterslæb i forhold til det med testforsøg med biler, og at medicin også skal testes på kvinder – det underkender jeg slet ikke – men jeg synes virkelig, vi skal være påpasselige med at fortælle vores unge kvinder, at vi har nogle dårligere vilkår i livet, fordi vi er kvinder, for det sætter simpelt hen en begrænsning for dem, og det vil jeg sige er langt mere farligt og langt mere synligt end det glasloft, der bliver nævnt alt for mange gange.

Kl. 15:08

Fjerde næstformand (Karina Adsbøl):

Ordføreren.

Kl. 15:08

Linea Søgaard-Lidell (V):

Jeg er enig i, at det betyder rigtig meget, hvad vi fortæller unge kvinder og piger. Jeg har selv en 3-årig datter, og jeg har også en interesse i, at hun kommer til at gå til livet med en holdning om, at hun kan det, hun vil. Jeg blev selv overrasket, da jeg mødte arbejdsmarkedet. Jeg kom fra, at pigerne fyldte i klassen og var fremme i skoene, og så mødte man et arbejdsmarked, hvor man blev betragtet som et skørt. Og der er bare rigtig mange af de her kulturelle ting, som vi er nødt til at gøre op med, og som skaber nogle strukturer i samfundet, som i sidste ende sætter sig i noget af den statistik, som vi kan se.

Kl. 15:09

Fjerde næstformand (Karina Adsbøl):

Tak til ordføreren. Den næste korte bemærkning er til hr. Peder Hvelplund, Enhedslisten. Værsgo.

Kl. 15:09

Peder Hvelplund (EL):

Tak for det, og tak for en i øvrigt, synes jeg, rigtig god tale. For bare lige at fortsætte lidt i det samme spor, som ordføreren slutter i, vil jeg sige, at jeg også selv er så lykkelig, at jeg har tre børn, to drenge og en pige, og jeg kan da konstatere, at selv om de har fået den samme opdragelse, og selv om de også har fået at vide, at man skal gribe de muligheder, der er her i livet, er det forskellige vilkår, vi lever under. Og jeg synes bare, det er vigtigt, at man også erkender det, og at der også er forskellige muligheder, alt efter hvilken kønsbaggrund man har.

Jeg vil godt spørge om noget. Jeg blev faktisk rigtig glad for at høre, at Venstres ordfører anerkender det uforklarlige løngab på de 7 pct., men der er ikke alene inden for de enkelte fag, men også mellem fagene en stor lønforskel. Vi kender jo debatten omkring særlig de kvindedominerede velfærdsfag, hvor der er et lønefterslæb, og der vil jeg egentlig bare gerne høre Venstres holdning til, hvordan vi slipper af med det helt tydelige lønefterslæb, der er i forhold til de kvindedominerede velfærdsfag, som altså også er en uforklarlig lønforskel. Så hvad er Venstres bud på at løse den problematik?

Kl. 15:10

Fjerde næstformand (Karina Adsbøl):

Ordføreren.

Kl. 15:10

Linea Søgaard-Lidell (V):

Jeg er enig i, at der er en problematik i forhold til de traditionelle kvindefag, også i den offentlige sektor, som sakker bagud med løn, og det er vi også nødt til at tage seriøst i en tid, hvor vi står og mangler hænder i netop de fag, som sakker bagud i løn i forhold til andre. Men jeg tror, at det seriøse vil være at afvente det arbejde, der pågår med lønstruktur, og så tage drøftelsen, når de resultater kommer til sommer, som jeg forstår det.

Kl. 15:10

Fjerde næstformand (Karina Adsbøl):

Værsgo til hr. Peder Hvelplund for den anden korte bemærkning.

Kl. 15:10

Peder Hvelplund (EL):

Tak for det. Jeg kan jo se, at der i regeringsgrundlaget er afsat 3 mia. kr. til at tage et opgør med det. Jeg går ud fra, at det er 3 mia. kr., man vil lægge ind i overenskomstforhandlingerne til forhandling mellem parterne. Så vil jeg bare spørge, om det, når man nu ligesom har anerkendt den del, så ikke også vil være mest rimeligt at sige, at så leverer man også de 3 mia. kr. selv, frem for at gå ud at sige, at det er de arbejdspladser, hvor der er et lønefterslæb, der så selv skal finansiere den lønstigning? For det vil jo reelt betyde, at så kan en lønstigning blive finansieret af færre kolleger?

Kl. 15:11

Fjerde næstformand (Karina Adsbøl):

Ordføreren.

Kl. 15:11

Linea Søgaard-Lidell (V):

Jeg vil gerne afvente det arbejde, som pågår, og så må vi tage debatten til sommer. Det ligger jo også på et andet ressortområde.

Kl. 15:11

Fjerde næstformand (Karina Adsbøl):

Så er det fru Samira Nawa fra Radikale Venstre.

Kl. 15:11

Samira Nawa (RV):

Tak, og tak for en rigtig god tale, hvor man virkelig kunne mærke, at ordføreren går op i bl.a. barselsområdet og også kan se de positive effekter af den øremærkede barsel, som vi sammen vedtog. Derfor kunne jeg godt tænke mig at spørge ind til, om Venstre og ordføreren ikke også synes, at de barselsregler skal gælde for selvstændige og ledige.

Kl. 15:12

Fjerde næstformand (Karina Adsbøl):

Ordføreren.

Kl. 15:12

Linea Søgaard-Lidell (V):

Jeg kan godt forstå dit spørgsmål, og altså, det er jo vigtigt, at vi skaber fornuftige barselsvilkår for selvstændige og ledige; det er jeg sådan set enig i. Jeg kan ikke give dig et konkret svar på, hvordan vi gør det, nu.

Kl. 15:12

Fjerde næstformand (Karina Adsbøl):

Vi skal lige huske ikke at bruge direkte tiltale.

Så vil jeg give ordet for en anden kort bemærkning. Værsgo.

Kl. 15:12

Samira Nawa (RV):

Det synes jeg er fair nok, men det vil jeg gerne drøfte videre, for jeg kunne virkelig mærke, at ordføreren jo kan se goderne ved barslen.

Det, som Radikale Venstre bl.a. tog med ind i de forhandlinger, var spørgsmålet om, at når nu vi gør noget godt for fædrene, som er lønmodtagere, hvorfor man så egentlig skulle holde mennesker, der er blevet ledige, uden for de rettigheder, bare fordi de er ledige eller for den sags skyld selvstændige. Det er i hvert fald min holdning.

Kl. 15:13

Fjerde næstformand (Karina Adsbøl):

Ordføreren.

Kl. 15:13

Linea Søgaard-Lidell (V):

Retten til barsel og muligheden for at tage barsel betyder jo ekstremt meget for ligestilling på arbejdsmarkedet og også ligestilling i hjemmet, så står det til mig, vil jeg sige, at lad os endelig tale mere om det.

Kl. 15:13

Fjerde næstformand (Karina Adsbøl):

Tak. Så er det hr. Kim Edberg Andersen fra Nye Borgerlige.

Kl. 15:13

Kim Edberg Andersen (NB):

Tak for det. Ordføreren bliver ramt lidt af at være fra et regeringsbærende parti, så vi fortsætter med spørgsmålet om de 7 pct. Det er ikke, fordi jeg mener, at mænd og kvinder skal have forskellig løn, for det mener jeg ikke, men det, der er mit problem, er, når jeg hører, at vi skal til at ændre på strukturer i samfundet på grund af 7 pct., som vi dybest set ikke kan forklare. Var det ikke bedre, at vi fandt ud af, hvad der var grunden til de 7 pct., og så snakkede om strukturer?

For lige nu hører jeg en påstand. Vi ved alle sammen, at vi jo nærmest kan tage et hvilket som helst excelskema og få det til at se ud, som vi vil, men det her er bare for alvorligt til det. For mænd og kvinder skal have samme løn – punktum. Lige nu ved vi, at der er en forskel på 7 pct., men hvad er de uforklarlige grunde? Altså, hvad er det, der gør det? Er det, fordi de er dårligere til at forhandle løn, eller er påstanden, at dem, der har kvinder og mænd ansat, bevidst giver kvinderne 7 pct. mindre? For det er jo et kæmpe problem. Hvis vi kan bevise den påstand, er det jo nemt at ændre på.

Kl. 15:14

Fjerde næstformand (Karina Adsbøl):

Ordføreren.

Kl. 15:14

Linea Søgaard-Lidell (V):

De 7 pct. er jo den andel af lønforskellen, som man ikke kan forklare. Altså, der er jo en større lønforskel, hvor vi kan se, at der er rigtig mange ting, der kan forklares. En stor del af det er jo, at vi har et kønsopdelt arbejdsmarked. Mænd vælger andre uddannelser, de får andre jobs, de arbejder i andre sektorer, hvor der er et højere lønniveau, og det er jo helt i orden. Altså, der skal være lige muligheder, men folk må jo godt vælge forskelligt.

Men når vi renser tallet for alle de her faktorer, er der jo de her 7 pct. tilbage, som jeg tror kan skyldes, at man overser talent, at der er en Rip, Rap og Rup-effekt. Jeg læste en undersøgelse, der viste, at mænd og kvinder simpelt hen også starter på forskellige løntrin, når de kommer ind på arbejdsmarkedet. Og hvorfor gør de det? De burde jo have de samme forudsætninger. Men jeg er glad for, at ordføreren er enig i, at mænd og kvinder skal have samme løn.

Kl. 15:15

Fjerde næstformand (Karina Adsbøl):

Hr. Kim Edberg Andersen for sin anden korte bemærkning. Værsgo.

Kl. 15:15

Kim Edberg Andersen (NB):

Selvfølgelig skal de det. Det er uden for diskussion: Selvfølgelig skal de det. Men jeg tror bare, at forklaringen nogle gange er noget andet end noget, vi strukturelt skal gøre noget ved. Det kan måske være noget med, at vi skal lære vores kvinder – jeg har ansat masser af mennesker, kvinder og mænd, i mit liv – at være bedre til at sælge sig selv dyrere. Måske er det noget så simpelt som at lære dem det, altså at sætte sig selv højere, når de sælger deres arbejdskraft. For vi ved jo faktuelt, at mænd, drenge, bliver dårligere uddannet, fordi folkeskolen er blevet en kvindefolkeskole, en pigefolkeskole, hvor vi har sat systemerne op på en måde, som i høj grad favoriserer piger. Så det er noget andet. Og de 7 pct. vil jeg jo gerne have vi finder ud af hvad er, før vi lovgiver om det.

Kl. 15:16

Fjerde næstformand (Karina Adsbøl):

Ordføreren.

Kl. 15:16

Linea Søgaard-Lidell (V):

Jeg deler ordførerens ambition om, at vi undersøger, hvad der ligger bag de her 7 pct. Jeg vil slet ikke udelukke, at forhandlingsteknik er en del af det, men det ændrer ikke på, at vi jo er nødt til at tage det seriøst og netop finde ud af, som ordføreren også efterspørger, hvad det er for nogle strukturer, som gør, at vi oplever de her 7 pct.

Kl. 15:16

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre til den næste ordfører i rækken, som er fru Rosa Eriksen fra Moderaterne. Værsgo.

Kl. 15:16

(Ordfører)

Rosa Eriksen (M):

Tak for ordet. Ligestilling er en grundpille i vores samfund, som vi skal værne om. Til min og Moderaternes store glæde er der de seneste år taget vigtige skridt på ligestillingsområdet. Jeg kan nævne samtykkeloven, øget fokus på bekæmpelse af negativ social kontrol, øremærket barsel til mænd, barsel til regnbuefamilier og selvfølgelig den store, vedvarende indsats mod sexisme på arbejdspladserne.

Det er godt og vigtigt, at ligestillingsdagsordenen endelig har gjort sit indtog i dansk politik, og jeg synes egentlig, at vi kan være stolte af den udvikling, vi har oplevet i Danmark. Desværre synes jeg ikke altid, vi kan være stolte af debatten på ligestillingsområdet. For mig at se bliver samtalen om ligestilling alt for sjældent en reel samtale og for ofte en kampplads med få rigtige svar og mange forkerte – en kampplads, hvor det er vigtigere at få ret end at få flere med om bord.

Talrige undersøgelser viser sågar, at vi ikke engang kan blive enige om, hvorvidt der er ligestilling i Danmark eller ej. Vi kan simpelt hen ikke blive enige om, om der overhovedet findes kønnede problemer i det her land. Jeg tror, det er, fordi der i samtalen om ligestilling ikke altid er plads til at træde ved siden af, og fordi den, uanset hvor den kommer fra, bliver meget sort-hvid. Kamppladsen rummer ikke soldater, der stiller mærkelige spørgsmål, men holdinddeler skarpt. Det ærgrer mig, for ligestilling handler om os alle, og jeg tror, at vi kommer længst, hvis vi bevæger os sammen ind i samtalen. Vi skal øve os på ligestillingen sammen, og vi skal have alle med, og det gælder altså også mænd og drenge. Ligestilling handler om de kønnede udfordringer, der laver benspænd i samfundet, uanset hvem det går ud over.

Historisk set har kvinder kæmpet for rettigheder, der ellers kun er tilfaldet mænd, og det gælder også i dag. Det skal vi aldrig stoppe med. Men det betyder ikke, at ligestilling kun handler om kvinder, og det vil jeg gerne uddybe. Jeg vil gerne arbejde for, at alle reelt har lige adgang og lige muligheder for deltagelse i samfundet og i familielivet. Det er der sikkert mange der synes at vi allerede har styr på, for vi skal jo alle gå i grundskole, vi skal stemme, vi skal stille op til valg uanset køn, og vi har en af verdens højeste erhvervsfrekvenser blandt kvinder.

Men der er fortsat brug for, at vi arbejder for reel og ligeværdig deltagelse i samfundet såvel som i familielivet, og det er vist efterhånden velkendt, at kvinder i højere grad end deres mandlige partnere løfter det ulønnede omsorgsarbejde i hjemmet. Det kan være en barriere for kvinders deltagelse på arbejdsmarkedet, men det kan samtidig være et benspænd for mænds deltagelse i hjemmet. Jeg er slet ikke i tvivl om, at det gavner vores børn, at de har tætte bånd til begge deres forældre, og vi ved fra forskning, at børn, der har haft en god tilknytning til begge deres forældre, generelt får bedre vilkår senere i livet. Derfor mener jeg, at vi fortsat skal arbejde med mænds muligheder for ligeværdig deltagelse i hjemmet.

Takket være EU har vi jo nu øremærket barsel til mænd. Vi ved fra bl.a. Norge, der har haft øremærket barsel i længere tid, at samvær og fællesskab i løbet af barslen gør en stor forskel for fædrene, ligesom vi ved, at det er helt afgørende, at arbejdspladserne bakker op om mænds barsel. Det mener jeg fortsat vi skal kigge ind i, så vi kan undersøge, hvordan vi bedst muligt gør det attraktivt for alle at deltage i deres børns liv. Det gavner kvinders position på arbejdsmarkedet og mænds ligeværdige deltagelse i familielivet, men vigtigst af alt har det stor betydning for børns trivsel, at samfundet bakker op om deres fædres deltagelse. Mens kvinder er overrepræsenteret i det huslige arbejde, er mænd det til gengæld i statistikkerne over hjemløshed, misbrug, ensomhed og selvmord. Tre ud af fire hjemløse er mænd. Det handler også om køn. Det handler også om køn, når små drenge ikke tør vise, at de er kede af det eller mistrives, fordi det anses som et svaghedstegn blandt mænd.

Når jeg taler om, at ligestillingsdagsordenen ikke må blive en kampplads – for nu at vende tilbage til det – gør jeg det, fordi problemerne er brede, kønnede og ikke kun for kvinder. Dermed er det ikke sagt, at vi ikke har et stort arbejde foran os for at sikre, at kvinder har de samme rettigheder og muligheder i livet som mænd.

Noget, der virkelig er afgørende for mig, er, at vi skal arbejde intensivt mod partnervold og partnerdrab, for ingen skal dræbes grundet deres køn. Det er klart. Ingen skal dræbes, overhovedet. Derfor skal vi tale om, at der er forskel på den vold, mænd og kvinder udsættes for, og vi skal sikre den rette hjælp til både voldsofrene, men også udøverne, så vi kan forebygge gentagelser. Vi skal alle kunne bevæge os trygt i nattelivet, i offentligheden generelt og i hjemmet. Trygheden mangler, og det skal vi rette op på. For det er virkelig rystende, at så mange kvinder udsættes for vold, både psykisk og fysisk, af deres partner hvert eneste år, og ikke mindst hvor mange tilfælde der ender i drab. Det skal vi arbejde med, og det ser jeg meget frem til at deltage i.

Kl. 15:21

Jeg vil bruge den sidste del af min tid her på talerstolen til at tale om lgbt+-området – et område, der ligger os i Moderaterne meget på sinde, men som ofte sparkes lidt til hjørne i ligestillingsdebatten. Jeg er virkelig glad for, at handlingsplanen er ved at gå fra plan til handling. Det er der brug for. De seneste år er der sket rigtig meget på området. Regnbuefamilier har fået bedre adgang til barsel, der er kommet et mere fleksibelt medforældreskab, og i denne regeringsperiode skal vi også se på, hvordan vi sikrer bedre vilkår for mænd, der vil skabe familie sammen. Så vi er nået langt, men der er stadig et stort behov for fokus på området.

Vi ved, at lgbt+-personer generelt har dårligere trivsel. Det gælder særlig blandt børn og unge, der langt oftere udsættes for mobning end deres kammerater. Samtidig lider de oftere af angst, stress og depression. Det er skrækkelige historier, for seksualitet og kønsidentitet skal naturligvis ikke have betydning for trivsel. Og jeg er glad for, at netop dette område løftes i handlingsplanen, for det gør ondt i hjertet at tænke på.

Derudover er det selvfølgelig helt afgørende, at vi fortsat arbejder med bekæmpelse af vold og overgreb på lgbt+-personer, og vi skal sikre, at de sociale tilbud er klædt på til at modtage ofrene. Handlingsplanen sikrer handling på disse områder, hvilket er rigtig godt, men vi skal selvfølgelig blive ved med at have samtalen, og vi skal holde hinanden op på, at det her er et område, der er vigtigt og prioriteres i ligestillingsdebatten.

Nu vil jeg afrunde min tale. Jeg indledte med at sige, at vi skal værne om ligestillingen i vores samfund, og jeg vil slutte af med at understrege det. Den internationale kamp for fri abort viser, at kvinders rettigheder ikke må tages for givet, for mens vi i Danmark kan fejre 50-årsjubilæum for fri abort, har polske og amerikanske finder kvinder fået indskrænket deres rettigheder. Ligeså viser tilbagerulningen af rettigheder til lgbt+-personer inden for EU's grænser, at samtalen aldrig må dø ud. Nej, vi skal fortsat værne om ligestilling, og for mig at se er det nemmest at gøre sammen, i fællesskab, og ikke på en kampplads.

Kl. 15:23

Fjerde næstformand (Karina Adsbøl):

Tak til ordføreren. Der er en række korte bemærkninger, og den første er til fru Astrid Carøe, Socialistisk Folkeparti. Værsgo.

Kl. 15:24

Astrid Carøe (SF):

Tak for det, og også tak til ordføreren for en rigtig fin tale, som kom godt rundt om rigtig mange emner på ligestillingsområdet. Moderaterne er jo et relativt nyt parti, så der er mange ting, vi ikke ved hvad Moderaterne mener om, og en af de ting er faktisk også på lgbt-området, som jeg er glad for ordføreren har fat i i slutningen af sin tale.

Jeg er meget enig med ordføreren i det her med, at samtalen om ligestilling og samtalen om lgbt-rettigheder tit bliver en kampplads, og det synes jeg er bundærgerligt, især når det handler om børn og unge, og når det handler om lgbt-børn og -unges trivsel, som ordføreren faktisk også nævner i sin tale.

For mig handler det om nogle børn, der skal have lov til at være dem, de er, og skal have lov til at være børn. Og derfor kunne jeg godt tænke mig at høre ordføreren, om Moderaterne har taget stilling til, om man vil bakke op om det her med, at også mindreårige skal have mulighed for at få juridisk kønsskifte, hvis de er transkønnede, endnu.

Kl. 15:24

Fjerde næstformand (Karina Adsbøl):

Ordføreren.

Kl. 15:25

Rosa Eriksen (M):

Tak. Det er et enormt godt spørgsmål. Vi har ikke taget endelig stilling til det endnu. Det er en drøftelse, vi har, men det, vi sådan lagde os fast på, var, at vi måske gik ind for, at det skulle være fra 15 år.

Men jeg vil også sige – uden at lægge mig fast på noget – at jeg er blevet meget, meget klogere, efter at jeg er blevet ordfører. Jeg har mødt en masse af de mennesker, det handler om, og er blevet mere bevidst om, at det ikke handler om et nummer. Det handler om, når man skal ud at rejse; det handler om, når man skal til lægen og bliver omtalt som dreng, selv om man er en pige.

Så det er en debat, vi også skal have og skal tage stilling til, og det er et vigtigt område og et stort problem for dem, det handler om.

Kl. 15:25

Fjerde næstformand (Karina Adsbøl):

Værsgo for den anden korte bemærkning.

Kl. 15:25

Astrid Carøe (SF):

Tak for det. Og hvor er jeg glad for at høre, at ordføreren også har oplevet det her med at få så meget mere viden, når man bliver ordfører, og når man mødes med de mennesker, det drejer sig om, og det går op for en, at jamen der er jo tale om helt almindelige børn, der bare gerne vil have lov til at være dem, de er, og som skal have lov til at kunne rejse, gå på biblioteket og gå til lægen uden at skulle have en knude i maven.

Jeg håber sådan, at ordførerens parti – altså, 15 år er selvfølgelig bedre end 18 år – vil blive ved med at tale med de her børn, for nogle oplever jo at finde ud af, at man har en anden kønsidentitet, langt tidligere end de 15 år, og så er det lang tid at vente. Men det er da altid noget.

Kl. 15:26

Fjerde næstformand (Karina Adsbøl):

Ordføreren.

Kl. 15:26

Rosa Eriksen (M):

Det gode ved at være et nyt parti er, at man har et helt blankt stykke papir, og jeg har den luksus, at jeg får lov til at undersøge tingene og undersøge dem til bunds. Og nogle gange siger man, at dansk politik er på speed, men det her må ikke være på speed, så jeg tager mig den tid, jeg skal tage – eller vi skal tage – for at finde ud af, hvordan det skal skrues sammen.

Kl. 15:26

Fjerde næstformand (Karina Adsbøl):

Den næste er fru Susie Jessen, Danmarksdemokraterne. Værsgo.

Kl. 15:26

Susie Jessen (DD):

Tak for talen. Det her med, at ligestillingsområdet ikke skal være en kampplads, vil jeg faktisk gerne anholde lidt. For jeg synes også, det er vigtigt, at vi alle sammen står her i dag og vedkender, at vi er uenige. Vi er uenige med hinanden. Vi har ikke de samme sådan forudsætninger, i forhold til hvad der er vigtigt, og hvad der ikke er vigtigt, og hvis der kommer nogle ting på ligestillingsområdet, som jeg synes det er unødvendigt at bruge tid på, så synes jeg også, det er vigtigt, at vi kalder det det. Jeg har to brødre, der stemmer på Enhedslisten, og jeg kan love jer for, at vores julefrokoster er en kampplads, og så spiller vi Trivial Pursuit bagefter og er gode venner. Og det synes jeg også vi skal være.

Men jeg har lige et spørgsmål omkring det her med familielivet og kvinders arbejde i hjemmet. Det er ikke mit indtryk, at der er nogen danske kvinder, som på den måde er underkuet i hjemmet, og som ikke vil påtage sig de her opgaver. Tværtimod mener jeg egentlig, at de fleste kvinder er øverstkommanderende, og at de så uddelegerer opgaverne til deres mænd, og at de gerne vil gøre det. Så mit spørgsmål er: Hvor meget skal vi som politikere lave indgreb i familielivet? Vi kan ikke alle sammen regne med, at kvinder er, som vi f.eks. er herinde. Altså, der er folk, der har nogle forskellige forudsætninger, i forhold til hvordan familielivet skal være. Skal vi ikke også værne om det? For man kan jo ikke altid tage udgangspunkt i sig selv.

Kl. 15:28

Fjerde næstformand (Karina Adsbøl):

Ordføreren.

Kl. 15:28

Rosa Eriksen (M):

Jeg synes, at familier skal leve på den måde, de har lyst til. Jeg er ikke helt sikker på, hvad ordføreren mener med at gå ind og blande sig i familielivet, altså om det er det her med barsel. Men man kunne måske skabe nogle rammer, der gjorde det nemmere for kvinder ikke at have de opgaver i hjemmet, så de kunne bruge deres tid på noget andet. Det er jo en kulturting, og jeg tror, at der på ligestillingsområdet er mange punkter, hvor vi kan lave noget lovgivning, der ikke er meget indgribende, men som er med til at løfte en kultur, så kvinder, der har meget arbejde i hjemmet, også reelt mærker, at de har lige muligheder for ikke at bruge den ekstra time hver dag i hjemmet, men at de faktisk kan bruge den på deres karriere, eller hvad det end skulle være.

Kl. 15:28

Fjerde næstformand (Karina Adsbøl):

Der er en anden kort bemærkning til fru Susie Jessen.

Kl. 15:28

Susie Jessen (DD):

Tak. Undskyld mig, men på en eller anden måde synes jeg bare, vi snakker lidt ned til kvinder her. Altså, det er, som om du ikke ved, hvad det er, du foretager dig, når det er, du vasker tøjet. Jeg synes, det er sådan en underlig snakken ned til kvinder, som om de ikke rigtig ved, at de er undertrykt. Jeg er bare så sikker på, at danske kvinder er så stærke, at de er i stand til selv at tage de her beslutninger, og at det oftest er dem, der bestemmer, hvordan tingene skal køre i hjemmet.

Men jeg er glad for, at der ikke bliver lagt op til sådan endnu mere indgriben i familielivet ud over tvungen barsel. Så det er en god tilkendegivelse.

Kl. 15:29

Fjerde næstformand (Karina Adsbøl):

Ordføreren.

Kl. 15:29

Rosa Eriksen (M):

Jeg tror på, at kvinder generelt er enormt stærke, og at vi er mindst lige så stærke som mænd. Men der er kommet en udvikling. Altså, i vikingetiden var vi jo næsten mere ligestillede, end vi er nu, og det er alligevel tankevækkende, hvordan det kan være, at det er sådan. Jeg kan tage mig selv som eksempel. Da jeg blev valgt til Folketinget, spurgte alle mig: Hvad med børnene, hvad vil du gøre med dine børn? Og jeg sagde, at jeg jo har en mand. Ville en mand også blive spurgt om det? Det er jeg i tvivl om.

Kl. 15:30

Fjerde næstformand (Karina Adsbøl):

Tak til ordføreren. Der er en kort bemærkning til hr. Kim Edberg Andersen, Nye Borgerlige.

Kl. 15:30

Kim Edberg Andersen (NB):

Jeg vil godt vende tilbage til det der med familien. Nu er jeg jo begavet med en pige, der har holdt mig ud i snart 30 år, og guderne skal vide, at hun ikke er undertrykt. Guderne skal også vide, at der er nogle ting i vores hjem, som hun gør, og som jeg gør, og det er, fordi der er noget, som hun er bedre til, end jeg er, og der er noget, som jeg er bedre til, end hun er.

Men jeg vil godt lige anholde det der, for det lyder jo virkelig på Moderaterne, som om I sådan helt seriøst overvejer, at det er noget, vi skal ind at sætte strukturer eller regler for. Så er Moderaterne simpelt hen ude på, at vi skal til at lovgive eller have kurser for mænd som mig, som ikke er gode til at støvsuge, men som er rigtig gode til at lave mad?

Kl. 15:30

Fjerde næstformand (Karina Adsbøl):

Ordføreren.

Kl. 15:30

Rosa Eriksen (M):

Nej, hvis det er det, der bliver forstået, så misforstår ordføreren mig. Det er overhovedet ikke det, jeg siger. Det, jeg anfægter, er, at kvinder rent faktuelt i gennemsnit har en times mere arbejde i hjemmet end mænd, og jeg kommer egentlig ikke med en løsning. Jeg tænker bare, at der kan være nogle kvinder derude, der hellere vil bruge den time på arbejdsmarkedet end i hjemmet. Det kunne man fra Folketingets side understøtte ved lovgivning.

Kl. 15:31

Fjerde næstformand (Karina Adsbøl):

Ordføreren for den anden korte bemærkning, værsgo.

Kl. 15:31

Kim Edberg Andersen (NB):

Men det vil jeg jo så godt høre løsningen på. For der er slet ingen tvivl om, at vi har valgt anderledes i vores liv, og jeg er slet ikke i tvivl om, at min kæreste har valgt at tage hjem, fordi det var en prioritet for hende. Kan ordføreren så fortælle mig, hvad der på arbejdsmarkedet er til hinder for det, hvis hun på noget tidspunkt havde valgt at tage på arbejde i stedet for at støvsuge? Det vil jeg meget gerne høre. For det lyder som en påstand om noget, som egentlig er et frivilligt valg, og noget, som vi gør, fordi vi er en familie og vi får familien til at fungere, og hvor det ikke er køn, vi tænker på, men familie.

Kl. 15:32

Fjerde næstformand (Karina Adsbøl):

Ordføreren.

Kl. 15:32

Rosa Eriksen (M):

Det er jo interessant, hvad ordføreren siger: For at få familien til at fungere vælger kvinden at bruge en time mere i hjemmet. Så jeg tror, det er måden, vores samfund er strikket sammen på, altså at vi alle sammen arbejder rigtig, rigtig meget, men at vi stadig har nogle børn og et hjem, der skal passes. Men det er ikke noget, jeg har en fast politik på, vil jeg godt lige gøre opmærksom på. Det er blot en sondering.

Kl. 15:32

Fjerde næstformand (Karina Adsbøl):

Så er det hr. Peder Hvelplund fra Enhedslisten. Værsgo.

Kl. 15:32

Peder Hvelplund (EL):

Tak for det, og tak for talen. Nu spørger jeg lige Moderaternes ordfører, for nu har jeg hørt både Venstres ordfører og Socialdemokratiets ordfører som repræsentanter for regeringspartierne sige, at når det handler om det lønefterslæb, der er i de kvindedominerede velfærdsfag med baggrund i tjenestemandsreformen fra 1969, skal man afvente Lønstrukturkomitéens arbejde. Men samtidig står der jo også i regeringsgrundlaget, at der afsættes 3 mia. kr. til netop at løse de lønproblemer, der er på det område. Så jeg skal bare høre: Er der stadig væk fuld opbakning til, at man vil afsætte de 3 mia. kr., eller er det nu et spørgsmål om, at man skal afvente Lønstrukturkomitéens arbejde, før man kan vurdere, i hvilket omfang man skal investere i det her område?

Kl. 15:33

Fjerde næstformand (Karina Adsbøl):

Ordføreren.

Kl. 15:33

Rosa Eriksen (M):

Jeg er jo faktisk selv sygeplejerske, så jeg er rigtig spændt på den Lønstrukturkomité. Men det konkrete spørgsmål kan jeg simpelt hen ikke svare på, for det ligger faktisk under ressortområdet for beskæftigelse. Det er helt ærligt, at det kan jeg ikke svare dig på.

Kl. 15:33

Fjerde næstformand (Karina Adsbøl):

Spørgeren.

Kl. 15:33

Peder Hvelplund (EL):

Det er helt fair. Men så lad mig spørge på en anden måde: Anerkender Moderaterne, at der er et lønefterslæb, og at den eneste måde, det lønefterslæb kan ophæves på, er, ved at Folketinget går ind og bevilger midler, som kan forhandles ved overenskomsten, til at få gjort op med det lønefterslæb, som jo helt dokumenterbart er der i de kvindedominerede velfærdsfag, bl.a. som en konsekvens af tjenestemandsreformen fra 1969?

Kl. 15:34

Fjerde næstformand (Karina Adsbøl):

Ordføreren, værsgo.

Kl. 15:34

Rosa Eriksen (M):

Det er et enormt svært spørgsmål, også når det faktisk ligger under et andet ressortområde. Så jeg bliver nødt til at skuffe dig. Jeg kan ikke svare dig på det.

Kl. 15:34

Fjerde næstformand (Karina Adsbøl):

Så går vi videre til den næste korte bemærkning, som er til fru Samira Nawa, Radikale Venstre. Værsgo.

Kl. 15:34

Samira Nawa (RV):

Tak. Jeg vil godt stille ordføreren for Moderaterne samme spørgsmål, som jeg stillede til Venstres ordfører, nemlig i forhold til barsel. Moderaterne var jo ikke med, da vi forhandlede den øremærkede barsel, men jeg får i hvert fald den opfattelse af ordførerens tale, at man egentlig er tilfreds med, at der er øremærket barsel til fædre. Så hvad synes Moderaterne skal gøre sig gældende for ledige fædre eller selvstændige fædre og mødre?

Kl. 15:34

Fjerde næstformand (Karina Adsbøl):

Ordføreren, værsgo.

Kl. 15:34

Rosa Eriksen (M):

Midlerne derhen har jeg ikke styr på endnu, men jeg mener helt bestemt, at vi skal gøre barselsvilkårene bedre for iværksættere. Jeg er lidt mere usikker på det med hensyn til de ledige. Men i hvert fald i forhold til iværksætteri og i forhold til at få flere kvindelige iværksættere synes jeg, at der er et arbejde, der skal gøres.

Kl. 15:35

Fjerde næstformand (Karina Adsbøl):

Værsgo for den anden korte bemærkning.

Kl. 15:35

Samira Nawa (RV):

Ja, og det lykkedes vi så heldigvis også med i sidste periode med en barselsfond for selvstændige, netop med henblik på at få flere kvindelige iværksættere. Men det, jeg egentlig tænker på, er den her øremærkede barsel til fædrene, som så dermed også får en ret til og en mulighed for at tage del i børnenes liv. Er der forskel på at have ret til og mulighed for barsel som far og ledig i forhold til at være far og lønmodtager? Hvad synes Moderaternes ordfører om det?

Kl. 15:35

Fjerde næstformand (Karina Adsbøl):

Ordføreren.

Kl. 15:35

Rosa Eriksen (M):

Helt personligt synes jeg, der burde være samme rettigheder, om man er på arbejdsmarkedet, eller om man er ledig. Men det er min helt personlige holdning.

Kl. 15:35

Fjerde næstformand (Karina Adsbøl):

Så går vi videre til den næste i rækken, og det er hr. Niels Flemming Hansen, Det Konservative Folkeparti.

Kl. 15:36

Niels Flemming Hansen (KF):

Mange tak for det, formand. Jeg er jo normalt ikke ordfører på det her område og har derfor heller ikke blandet mig meget i debatten, men jeg kunne egentlig godt lige tænke mig at følge lidt op på Nye Borgerliges spørgsmål her: Hvor meget mener Moderaterne man skal blande sig i familiernes liv? Jeg kan sige, at hjemme hos os har jeg prøvet at få lov til at vaske tøj selv, og det gør jeg også, hvis det er mit eget, men jeg skal dæleme ikke røre ved min hustrus, det kan jeg garantere dig. Men jeg kunne godt tænke mig at høre: Hvor meget mener I at man skal blande sig i familiernes liv? For det lyder, som om I er relativt indgribende her.

Kl. 15:36

Fjerde næstformand (Karina Adsbøl):

Ordføreren.

Kl. 15:36

Rosa Eriksen (M):

Moderaterne ønsker ikke at være indgribende i familielivet. Det, som jeg ønsker og synes kunne være rigtig, rigtig godt, er, at vi skaber lige rammer og vilkår for mænd og kvinder, selv om de har en familie, til at yde det på arbejdsmarkedet, som de ønsker.

Kl. 15:36

Fjerde næstformand (Karina Adsbøl):

Anden korte bemærkning, værsgo.

Kl. 15:37

Niels Flemming Hansen (KF):

Hvad er det så, Moderaterne mener at vi ikke har?

Kl. 15:37

Fjerde næstformand (Karina Adsbøl):

Ordføreren.

Kl. 15:37

Rosa Eriksen (M):

Det er ret svært at stå heroppe, når man ikke har så meget politik. Men det, vi mener man ikke har løst, er jo det her med, at vi har fået skabt et samfund, hvor der er så meget mental load og husligt arbejde, at nogle kvinder kan føle sig nødsaget til at arbejde f.eks. på nedsat tid. Hvordan vi så kan understøtte og ikke gribe ind? Det er det gode spørgsmål.

Kl. 15:37

Fjerde næstformand (Karina Adsbøl):

Så er det fru Sólbjørg Jakobsen, Liberal Alliance. Værsgo.

Kl. 15:37

Sólbjørg Jakobsen (LA):

Mange tak, og tak for talen. Nu kommer vi meget ind på mental load og opgaverne derhjemme, og jeg kan godt forstå, at ordføreren ikke skal stå alene på mål for det. Men det er noget, der fylder mere og mere i den offentlige debat, altså det her med, hvor hårdt det er for os kvinder, at vi bliver nødt til at tage støvsugeren, og hvis vi ikke bager, bliver der ikke bagt, som Hella Joof siger.

Der bliver sagt, at der ikke er noget ønske om en politik her, og at man tror på, at danske kvinder er individer, der sagtens kan træffe deres egne valg, og så bliver der sagt her, at en familie sagtens kan tilrettelægge sit liv, som den vil. Måske er jeg en af dem, der bliver nødt til at arbejde mindre for at få det til at hænge sammen, og så siger man: Jamen det er kvinder, der gør det. Nej, der er bare flere kvinder, der gør det, end mænd – der er bare flere kvinder, der gør det, end mænd. Er det et problem, som vi skal håndtere politisk, og som vi skal stå på Folketingets talerstol og sige har noget med ligestilling at gøre? Er det et problem, at der er flere kvinder, der gør det?

Kl. 15:38

Fjerde næstformand (Karina Adsbøl):

Ordføreren.

Kl. 15:38

Rosa Eriksen (M):

Det er et problem, når vi går glip af de dygtige kvinder, som måske kunne bruge den time om dagen, de bruger på husligt arbejde, ude på arbejdsmarkedet, hvis det er det, de har lyst til.

Kl. 15:38

Fjerde næstformand (Karina Adsbøl):

Anden korte bemærkning, værsgo.

Kl. 15:38

Sólbjørg Jakobsen (LA):

Betyder det så, at man tror, at der er danske kvinder derude, der ikke har lyst til at gøre det, men som bliver tvunget til det, fordi de er kvinder, og at vi går glip af dem, fordi mændene derhjemme tvinger dem til at støvsuge? Kan I høre, hvor nedladende mod kvinder det er?

Kl. 15:39

Fjerde næstformand (Karina Adsbøl):

Ordføreren.

Kl. 15:39

Rosa Eriksen (M):

Jeg tror ikke, der er nogen, der tvinger nogen til noget. Jeg tror, at vi har skabt en kultur, hvor det er normalen og normen. Og der bliver jeg også nødt til at være ærlig og sige, at det har jeg altså mødt i mit arbejdsliv, nemlig at nogle kvinder arbejder f.eks. 32 timer, for så har de en fridag til at gøre rent og gøre klar derhjemme. Kunne man skabe nogle rammer, hvor man ikke behøvede at arbejde mindre for at få sit hjem til at hænge sammen?

Kl. 15:39

Fjerde næstformand (Karina Adsbøl):

Fru Trine Bramsen for den anden korte bemærkning.

Kl. 15:39

Trine Bramsen (S):

Nu kan jeg forstå, at det er i den her debat, man skal fremhæve, hvad det er, man laver af huslige opgaver derhjemme, men som alenemor ville det blive en meget lang forestilling udi, hvilke opgaver jeg varetager derhjemme. Så jeg vil egentlig spørge ordføreren, om ikke det er korrekt, at der er solid dokumentation for, at når man vælger at dele barselsorloven, sætter det sig også efterfølgende i, hvad det er for opgaver, man varetager i hjemmet, og derfor er det med til at fremkalde den ligestilling, som også handler om at kunne gøre karriere på arbejdsmarkedet, og som også handler om at kunne vise sine børn, at mænd og kvinder er lige, og at lønforskel også har en betydning for, hvem det er, man i familien vælger skal bruge flest timer i hjemmet. For når manden har den bedste løn, er det også noget, der fordrer, at manden bruger flere timer på arbejdsmarkedet. Er det ikke korrekt, at der er rimelig solid dokumentation for det?

Kl. 15:40

Fjerde næstformand (Karina Adsbøl):

Ordføreren.

Kl. 15:40

Rosa Eriksen (M):

Jo, det er fuldstændig korrekt. Som ordføreren siger, tror jeg også, at vi taler om øremærket barsel. Nogle taler om det som en straf og indgriben i frihed, men det, jeg synes man skal huske med barsel, er, at det altså også er en udvikling; det er en uddannelse at være på barsel, det er en uddannelse at få børn, og det giver nogle helt særlige kompetencer, også når man skal tilbage til arbejdsmarkedet, både for kvinderne og for mændene. Den mulighed har vi jo givet mændene endnu mere. Desuden viser det også, at efter vi har fået øremærket barsel til mænd, tager mænd faktisk også mere barsel, så der er ikke nogen, der er blevet tvunget til noget.

Kl. 15:41

Fjerde næstformand (Karina Adsbøl):

Der kom lige her på falderebet et ønske om en kort bemærkning fra hr. Mikkel Bjørn, Dansk Folkeparti. Værsgo.

Kl. 15:41

Mikkel Bjørn (DF):

Jeg kunne bare ikke lige undlade at kommentere den sidste bemærkning, nemlig at det, at man gør noget tvungent, har betydet, at der er flere, der tager den, og at der dermed ikke er nogen, der bliver tvunget. Altså, det giver jo grundlæggende ingen mening overhovedet. Selvfølgelig, hvis du gør noget tvungent, er der da flere, der tager det. Alternativet er jo, at de her familier mister den barsel, de ellers tidligere har kunnet fordele frit mellem forældrene. Så det at sige, at der ikke er tvang, svarer jo lidt til at sige, at hvis vi hæver prisen på en pakke cigaretter til 1 mio. kr., er der ingen tvang, der er intet forbud mod at ryge, men i praksis kan det jo ikke lade sig gøre.

Så altså, det, at man indretter sig efter de rammer, som vi som politikere sætter, er jo helt naturligt, og med forslaget om øremærket barsel tvinger I, de politikere, der har vedtaget det, jo reelt mændene til at tage barslen, hvis ikke de vil miste den på vegne af deres familie.

Kl. 15:42

Fjerde næstformand (Karina Adsbøl):

Ordføreren.

Kl. 15:42

Rosa Eriksen (M):

Men det er ikke det, der er sket. Det, der er sket, er, at mændene tager den fulde barsel, og nogle mænd tager faktisk også endnu mere barsel. Så præmissen passer ikke.

Kl. 15:42

Fjerde næstformand (Karina Adsbøl):

Hr. Mikkel Bjørn for sin anden korte bemærkning. Værsgo.

Kl. 15:42

Mikkel Bjørn (DF):

Det er jo bare en gentagelse af det, der ikke giver mening. Ja, mændene tager mere barsel. Det gør de, fordi de er tvunget til det. Hvis ikke de tog den, mistede de den, altså så skulle skolebørnene grundlæggende tidligere i institution, end de ellers ville skulle have været, fordi alternativet er, at man slet ikke har den barsel. Så altså, det giver ingen mening. Selvfølgelig er der flere, der tager barslen, hvis man er tvunget til at tage den, fordi alternativet er at miste den. Det at sige, at det ikke er tvang, giver da ingen mening på Jordens overflade.

Kl. 15:42

Fjerde næstformand (Karina Adsbøl):

Ordføreren.

Kl. 15:42

Rosa Eriksen (M):

Det, jeg mente, var, at mændene tager mere barsel, end de er tvunget til.

Kl. 15:43

Fjerde næstformand (Karina Adsbøl):

Tak. Der er ikke flere korte bemærkninger, så vi siger tak til ordføreren. Og den næste ordfører er fru Astrid Carøe fra Socialistisk Folkeparti. Værsgo.

Kl. 15:43

(Ordfører)

Astrid Carøe (SF):

Tak for det. Jeg har glædet mig, som altid, til at drøfte, hvordan det står til med ligestillingen i Danmark. Jeg ville sådan ønske, at jeg i år kunne fremlægge alle de mange fremskridt, som vi har gjort i ligestillingens navn det seneste år, men jeg står desværre lidt med en følelse af, at jeg i år kunne sige næsten de samme ting, som jeg gjorde sidste år. For der er ikke sket meget med ligestillingen det sidste år, selv om ret skal være ret: Vi har fået en handlingsplan mod partnervold og -drab og en ny lgbt+handlingsplan. Men vi mangler stadig at se konkret handling og lovudmøntning på baggrund af handlingsplanerne. Og så er der ikke sket en dyt, når det kommer til det vigtigste på ligestillingsområdet, hvis man spørger mig, nemlig ligeløn.

Vi har talt og talt om ligeløn i rigtig mange år, men det er blevet ved de store ord uden reelle løsninger. Og faktum er bare, at der stadig er op mod 14 pct.s lønforskel mellem mænd og kvinder. Den helt store grund til det er, at vi stadig lønner de klassiske kvindefag dårligere end de klassiske mandefag. Vi har brug for et opgør med tjenestemandsreformen fra 1969, som dengang systematisk placerede de kvindedominerede fag lavere. Dengang i 1969 var indplaceringen tiltænkt som en midlertidig løsning, fordi man godt vidste, at fagene ikke blev indplaceret ud fra objektive kriterier og der ikke var nogen velbegrundede argumenter for de enkelte indplaceringer. Men alligevel har vi her 54 år efter stadig ikke afskaffet tjenestemandsreformen, og rigtig meget af vores løndannelse er levn efter den.

Tjenestemandsreformen afspejler en forældet tid med forældede kønsroller, og det skal ændres. Desværre kan jeg ikke se den ambition afspejlet i ministerens ligestillingsredegørelse, og det ærgrer mig, for tjenestemandsreformen er politisk skabt for over 50 år siden, og derfor skal den også afskaffes politisk. Ansvaret for at skabe forandringer ligger hos os, nutidens politikere, så fremtidens politikere ikke om 50 år skal kigge tilbage og konstatere, at vi endnu en gang ikke gjorde noget for at skabe reel ligestilling mellem mænd og kvinder. Når Lønstrukturkomitéen kommer med deres konklusioner senere i år, står jeg klar til at drøfte reel ligeløn med regeringen og med ministeren, og det håber jeg også regeringen er indstillet på at vi skal.

Der findes desværre også andre ligelønsudfordringer ud over forskellen mellem de klassiske kvindefag og de klassiske mandefag. Vi ved, at kvinder i gennemsnit tjener 7 pct. mindre end mænd i samme job på samme arbejdsplads. Det er jo helt forkert, for kvinder skal ikke have mindre i løn, fordi de er kvinder. Det kræver et massivt politisk fokus, hvis vi skal nå i mål med ligestillingen i Danmark. Og mens vi ser stiltiende til i Danmark, kommer EU os endnu en gang i forkøbet og til undsætning og hjælper os med et nyt EU-direktiv om lønåbenhed. Jeg havde virkelig gerne set, at Danmark var et foregangsland for lønåbenhed, som sikrer muligheden for ligeløn, og at vi ikke igen var nødt til at blive reddet af EU, fordi vi ikke selv har sat handling bag vores ord.

Men ikke desto mindre betyder direktivet, at tusindvis af ansatte i hele EU får muligheden for at se, hvordan deres løn er opbygget, og hvad der ligger til grund for lønstigninger og forfremmelser. Det er med til at sikre lige løn for arbejde af samme værdi, og jeg er sikker på, at direktivet vil have en stor betydning for ligestillingen mellem kvinder og mænd. Det er et kæmpe skridt i den rigtige retning, og jeg har faktisk også tidligere fremsat et beslutningsforslag om noget lignende her i Folketinget, hvor svaret fra den gamle regering desværre var, at man ville vente på den her lovgivning fra EU. Nu er direktivet kommet, og jeg glæder mig til at få det implementeret godt i den danske lovgivning, selv om jeg jo som sagt ærgrer mig over, at EU er kommet os i forkøbet.

Så er der de to områder, som vi har sikret nye handlingsplaner for det sidste år, nemlig partnervold og lgbt+. Lad mig starte med det sidste, for det glæder mig, at det er et fokus i ministerens redegørelse. At 64 pct. af lgbt+-elever har eller har haft selvmordstanker, er rent ud sagt ganske forfærdeligt, og det gør mig virkelig ked af det, at en så stor del af de danske lgbt+-børn og -unge mistrives. Det kræver politisk handling, hvis vi skal skabe bedre trivsel for den her gruppe.

Et sted, man kunne starte, er ved at gøre det muligt for transkønnede børn og unge at få et juridisk kønsskifte, så deres cpr-nummer afspejler deres kønsidentitet. Forestil dig, at du som barn konstant bliver mødt af et samfund, hvor du skal retfærdiggøre din kønsidentitet. Det kan være hos lægen, på biblioteket eller i lufthavnen, hvor personalet ikke vil lade et barn passere, da krydset i passet ikke matcher barnets kønsudtryk. Jeg ved, at det vil gøre en kæmpe forskel for rigtig mange familier og børn, hvis vi her i Folketinget kunne blive enige om at anerkende de børn, der ønsker et cpr-nummer, der passer til det køn, som de føler sig som. Det handler om noget så simpelt som et cpr-nummer.

Kl. 15:48

Et andet sted, vi også bør sætte ind, er i forhold til regnbuefamilier. Det er også et fokus i redegørelsen. Jeg er glad for, at ministeren mener, at regnbuefamilier skal have flere rettigheder. Det er rigtig godt, at vi nu vil anerkende medfædre, men jeg mener ikke, at vi er i mål med det. Vi bør også i endnu højere grad anerkende sociale forældre, hvilket jo faktisk er et af initiativerne fra lgbt-handlingsplanen fra sidste år. Vi har behov for mere end blot viden om og undersøgelser af regnbuefamilier, som ministeren lægger op til i redegørelsen. Vi skal have konkrete rettigheder og handlinger bag den her undersøgelse, når den kommer, sådan at børn i regnbuefamilier også får ret til alle deres forældre og ikke kun de to, der er juridiske forældre.

Så er der handlingsplanen mod partnervold og -drab, som vi i SF naturligvis også er enormt stolte af. For selv om vi ikke er kommet helt i mål med alle de initiativer, som SF gerne ville tage, så kommer vi et godt stykke ad vejen og sikrer bedre behandling, rettigheder og muligheder for ofre for partnervold. Det er vigtigt for os i SF, at vi også forebygger volden. Det gør vi bl.a. ved, at også voldsudøveren får hjælp. Så vi skal kunne stoppe volden så tidligt som muligt og ikke risikere, at den måske fortsætter i nye parforhold og med nye ofre. Det er også glædeligt, at vi med den nye handlingsplan mod partnervold og partnerdrab har fokus på en tidlig indsats, så vi kan forebygge de mange partnerdrab på kvinder. Jeg håber, at indsatsen bliver både omfattende og ambitiøs. Det skylder vi de mange tusind kvinder og også mænd, som lever i voldelige parforhold.

Så vil jeg bare sådan her til sidst slå noget helt fast, for jeg er feminist helt ud til fingerspidserne. Og derfor mener jeg også, at vi skal sætte ind alle steder, hvor mænd og kvinder ikke er ligestillet i loven, og det gælder selvfølgelig også, i forhold til at mænd ikke skal stilles dårligere end kvinder. Derfor er jeg stolt over, at vi bl.a. har sikret øremærket barsel til mænd – en ret, som kvinder har haft i årevis. Og jeg håber og vil arbejde for, at 2023 bliver året, hvor vi får ligestillet mandlige voldsofre med kvindelige voldsofre, så de bl.a. får ret til psykologhjælp og kan tage deres børn med på et krisecenter. For det skal de selvfølgelig have, ingen tvivl om det. Det er en meget vigtig ligestillingsdagsorden.

Så alt i alt mener jeg, at der, selv om vi får rykket ved nogle ting i de her år, stadig er rigtig, rigtig meget at kæmpe for. Jeg nævnte nogle konkrete ting, og man kunne nævne rigtig mange andre ting, bl.a. et kønsopdelt uddannelsessystem, og hvad ved jeg, men det her var det, der var tid til. Tusind tak for ordet. Jeg glæder mig til en fortsat rigtig god debat.

Kl. 15:51

Fjerde næstformand (Karina Adsbøl):

Tak til ordføreren. Der er nogle korte bemærkninger. Den første er fra hr. Mikkel Bjørn, Dansk Folkeparti. Værsgo.

Kl. 15:51

Mikkel Bjørn (DF):

Tak for det. Jeg kan ikke undlade at bemærke, at ordføreren nævner den her 14-procentsdiskriminative  lønforskel mellem mænd og kvinder, og det er et argument, jeg ofte hører fremsat i debatten, både af politikere, men også af diverse organisationer som KVINFO og mange andre. Problemet er jo bare, at det ikke passer. Altså, problemet er, at der ikke dokumenterbart er en 14-procentsdiskriminativ lønforskel. Det passer simpelt hen ikke, og derfor er det frustrerende gang på gang at høre en påstand blive fremsat i den offentlige debat og blive brugt som løftestang for at ibrugtage politiske initiativer – på baggrund af en påstand, der simpelt hen ikke passer. Går du ind og kigger på baggrundsvariablerne, altså hvad årsagerne er til, at mænd og kvinder gennemsnitligt set har forskellige lønniveauer, så er mange af årsagerne jo bl.a., at mænd gennemsnitligt set arbejder mere, at de er mere villige til at flytte over store geografiske afstande end kvinder, at de har mere overarbejde, og at de helt generelt er mere villige til nogle gange at bringe nogle personlige ofre for at kunne tjene en højere løn. Og jeg siger ikke, at det er en god beslutning; jeg siger bare, at det er nogle af de ting, der er med til at forudsige, at der er lønforskelle mellem mænd og kvinder. Kunne vi ikke tale om de reelle årsager til lønforskelle i stedet for at påstå, at det hele skyldes diskrimination?

Kl. 15:52

Fjerde næstformand (Karina Adsbøl):

Ordføreren.

Kl. 15:52

Astrid Carøe (SF):

Jeg synes sådan set, at jeg siger meget tydeligt i min tale, at der er 14 pct.s lønforskel, og at det meste af det handler om, at vi har lønnet de klassiske kvindedominerede fag lavere end de klassiske mandsdominerede fag. Og det undrer mig egentlig en lille smule, at ordføreren bliver så provokeret af det, for jeg troede egentlig, at Dansk Folkeparti også ville være med til at afskaffe den her tjenestemandsreform, hvilket skulle være et stort opgør med det lønefterslæb, der er ved de klassiske kvindedominerede fag. Men det var måske kun noget, man mente i sidste periode?

Kl. 15:53

Fjerde næstformand (Karina Adsbøl):

Hr. Mikkel Bjørn for sin anden korte bemærkning. Værsgo.

Kl. 15:53

Mikkel Bjørn (DF):

Vi afventer helt og aldeles Lønstrukturkomitéens arbejde. Men det ændrer ikke på, at vi eksempelvis kan se, at mænd gennemsnitligt arbejder 3 pct. flere timer om året end kvinder – det svarer til 4 dages fuldtidsarbejde – at kvinder har 25 pct. mere fravær med løn end mænd, at mænd er mere tilbøjelige til at flytte bopæl, og at mænd er mere tilbøjelige til at flytte over store geografiske afstande, hvis det er nødvendigt. Altså, de årsager er vi da nødt til at have med i ligningen. Vi er da nødt til at være ærlige omkring, hvad det er, der forudsiger, at mænd og kvinder har forskellige lønniveauer, i stedet for bare at sige, at det hele skyldes diskrimination, for det passer jo ikke.

Kl. 15:53

Fjerde næstformand (Karina Adsbøl):

Tak. Ordføreren.

Kl. 15:53

Astrid Carøe (SF):

Nej, det passer ikke, og jeg synes egentlig også, at jeg siger meget tydeligt, at der er noget, der er den uforklarlige lønforskel, og noget, der er den forklarlige lønforskel. Men bare fordi vi kan forklare det, er det da ikke retfærdigt. Altså, det er da ikke retfærdigt, at der er 14 pct.s lønforskel mellem mænd og kvinder, bare fordi man har valgt en uddannelse, hvor man for 54 år siden er blevet placeret på et lavere løntrin end mænd. Bare fordi vi kan forklare det, gør det det da ikke rimeligt.

Kl. 15:54

Fjerde næstformand (Karina Adsbøl):

Så er det hr. Kim Edberg Andersen, Nye Borgerlige. Værsgo.

Kl. 15:54

Kim Edberg Andersen (NB):

Tak for det. Jeg er slet ikke i tvivl om, at ordføreren er feminist, og det har jeg stor respekt for. Jeg får selvfølgelig nok svært ved at melde mig ind der, men det er ikke, fordi jeg ikke går ind for ligestilling, og det ved jeg ordføreren gør. Men der er nogle af de her ting, vi taler op, og en af dem, der gør ondt på mig, var faktisk, at noget af det første, vi gjorde herinde, var, at vi alle sammen skulle have taget fælles foto, og så fik jeg at vide, at det skulle vi tage, fordi mænd slår kvinder ihjel. Der bliver jeg bare nødt til at sige, at det jo ikke er mænd, der slår kvinder ihjel; det er tåber, og nogle af dem er mænd. De slår også mænd ihjel.

Jeg kommer selvfølgelig til at støtte op om alt, der sørger for, at kvinder ikke bliver slået ihjel af deres partner, men også, at mænd ikke bliver slået ihjel af deres partner, fordi det gør 25 pct. Dem glemmer vi. Der er 12 kvinder og 3 mænd, der er blevet slået ihjel af deres partner. Jeg er ikke helt god til procenter, men det er tæt på de 20 pct.

Mit spørgsmål til ordføreren, som har været en stor hjælp, er egentlig bare: Kan vi komme et sted hen, hvor vi snakker om ligestilling og ikke hele tiden kører det op som en kamp imellem kønnene, men hvor det egentlig bare er en kamp for, at vi som individer får samme rettigheder?

Kl. 15:55

Fjerde næstformand (Karina Adsbøl):

Ordføreren.

Kl. 15:55

Astrid Carøe (SF):

Tak for det. Jeg hører faktisk også ordføreren som en, der går rigtig meget op i ligestilling, og vi har haft et rigtig godt samarbejde i forhold til det her med mandlige voldsofre. Så tusind tak for det.

Jeg er også ked af, at det bliver en kamp mellem kønnene, og jeg synes faktisk, at Moderaternes ordfører sagde det meget fint: at det bliver en kampplads i stedet for en samtale. Selvfølgelig er vi uenige, men jeg tror helt grundlæggende, at mere ligestilling – og det kan vi også se historisk – mellem køn er godt for begge køn. Det er rigtig godt for begge køn, at arbejdsbyrden i hjemmene bliver fordelt mere ligeligt, at kvinder kommer mere ind på arbejdsmarkedet, og at man generelt er mere ligestillet. Så det er ikke en kamp mellem kønnene, og det mener jeg virkelig heller ikke det bør være, men selvfølgelig er vi uenige om nogle ting.

Nu har jeg lige et par sekunder tilbage. I forhold til det her med partnerdrab og vold er jeg helt enig i, at vi også skal kigge på mændene, men vi skal også bare huske, at det er to forskellige ting, og det er nogle forskellige mekanismer, og for at vi kan sætte ordentligt ind og det virker ordentligt, skal vi også have det in mente.

Kl. 15:56

Fjerde næstformand (Karina Adsbøl):

Hr. Kim Edberg Andersen for anden korte bemærkning.

Kl. 15:56

Kim Edberg Andersen (NB):

Så kan vi tage et andet sted hen, som også bliver brugt meget i debatten: at det typisk er kvindefag, der er rigtig dårlig lønnet. Er ordføreren klar over, hvad en konstabel i hæren får? Det er jo et typisk mandefag, og vi sender konstabler ud. Og i forhold til sådan noget som Ukrainekonflikten lige nu er det jo der, hvor mænd sætter deres liv på spil. Er ordføreren klar over, hvor ringe lønnet det egentlig er i forhold til f.eks. en ganske almindelig, gennemsnitlig sygeplejerskeløn?

Kl. 15:57

Fjerde næstformand (Karina Adsbøl):

Ordføreren.

Kl. 15:57

Astrid Carøe (SF):

Ja, jeg ved godt, at lønningerne i forsvaret virkelig ikke er prangende, og det er jo heller ikke helt så sort-hvidt, som vi nogle gange stiller det op. F.eks. er fængselsbetjente også placeret virkelig lavt på grund af tjenestemandsreformen, og det er jo typisk et mandedomineret fag, men forskning viser, at det primært er klassisk kvindedominerede fag, der er placeret lavere sådan helt strukturelt, men det er rigtigt, at der er faggrupper, der er domineret af mænd, som også er placeret lavt.

Kl. 15:57

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre til den næste ordfører, som er fru Susie Jessen, Danmarksdemokraterne. Værsgo.

Kl. 15:57

(Ordfører)

Susie Jessen (DD):

Tak for ordet. Hvad er den enkeltstående største udfordring på ligestillingsområdet i dag? Det er et godt spørgsmål. Der sidder rigtig mange stærke kvinder her i dag, og der sidder også nogle stærke mænd. Klokken er omkring 16, og der er nok manges børn, der lige er blevet hentet i vuggestue, børnehave eller skole nu. Det er nok vores ægtefæller, der gør det. Sådan er vi. Der er nok også nogle andre rundtomkring i Danmark, som har det på en lidt anden måde. Det kan være en kvinde, der er gået på deltid, fordi hun gerne vil være den, der henter børnene. Er hun så mindre stærk? Nej, det synes jeg faktisk ikke.

Så hvad er vores politiske prioriteringer her på ligestillingsområdet, vores kampplads? Jeg synes, det er fint, der er en kampplads. Det betyder, at vi er uenige. Vi behøver ikke altid at være enige. Den største udfordring på ligestillingsområdet i Danmark i dag er social kontrol i muslimske miljøer. Der er ingen tvivl om det. Er det så vores egen dagsorden, der fylder for meget? Det tror jeg faktisk det er. Er det, der er vigtigt, vores navlepilleri, vores adgang til bestyrelsesposter og den kunst, vi ser på væggene, når vi går på arbejde på Christiansborg? Nej.

Så jeg er nødt til at bruge min ordførertale i dag til at slå et slag for, at vi skal have gjort noget ved den største udfordring på ligestillingsområdet i Danmark. Der er ikke nogen, der har nævnt det i dag. Jeg synes, det er helt vildt. Få kilometer herfra lever der kvinder, der ikke har samme muligheder, som vi har. De må ikke vælge deres egne venner; de bliver tvunget til at gå med tørklæde, fra de er helt små. Omkring 60 pct. af børn – det står også i redegørelsen – med en indvandrermor med baggrund i Mellemøsten eller Nordafrika har en mor, som ikke er i arbejde; der er teenagere, der sendes på genopdragelsesrejser til et fjernt land, fordi de ikke må blive for danske; der er kvinder, der ikke må vælge, hvem de vil være kærester med eller giftes med, og kvinder, der flygter fra vold, social kontrol og undertrykkelse, og som ender på krisecentrene.

Faktisk er omkring halvdelen af de kvinder, der er på krisecentrene i øjeblikket, kvinder, der er af ikkevestlig oprindelse. Hvorfor er der ikke nogen, der snakker om det? Det er kvinder med mellemøstlig baggrund, der bliver slået ihjel, fordi nogens ære er blevet krænket. Jeg tror altså godt, der er flere end mig, der kan huske de her forfærdelige historier om folk, der fuldstændig ud af det blå er blevet slået ihjel af et eller andet familiemedlem, fordi de ikke lige passede ind i nogle meget, meget snævre og ulækre kasser. Det er langskæggede imaner, der fraråder skilsmisse, som opfordrer til piskning og stening af kvinder, og som siger, at kvinder ikke må tage arbejde steder, hvor der er mænd. Det foregår i Danmark; det foregår lige for næsen af os. Det kunne vi se i TV 2-dokumentaren »Moskeerne bag sløret«, der var for nogle år tilbage. Jeg tror stadig, det foregår. Det skal vi altså have taget fat om.

Jeg havde glædet mig til at læse ministerens redegørelse i forbindelse med den her debat. Jeg havde glædet mig til at læse perspektiv- og handlingsplanen med de ting, der er på vej for at komme de her problemer til livs, og jeg havde især glædet mig, fordi udlændingepolitikken går den forkerte vej med den her regering, især når det gælder et opgør med social kontrol. Kommissionen for den glemte kvindekamp var jeg rigtig glad for, da den blev nedsat. Der er rigtig mange gode ting i den, og de nåede kun at komme med nogle delanbefalinger. Deres arbejde ligger bare stadig væk i skuffen, og det er ikke blevet genoptaget. Jeg hører, at regeringen har haft travlt med andre ting, og andre vil sikkert efter den her tale sige, at det ligger i Udlændinge- og Integrationsministeriet.

Nej, jeg synes også, at det her er en sag for Ligestillingsministeriet. Og se nu at komme i gang med det her, for det er den største ligestillingsudfordring i dag at sørge for, at de her piger får et godt liv, og at det ikke er deres fædre og deres brødre, der bestemmer, hvordan de skal leve deres liv. Der er larmende tavshed omkring det her. Regeringen har nu været i gang i over 100 dage, så min opfordring må være: Se nu at komme i gang med Kommissionen for den glemte kvindekamp igen, så vi også kan få anbefalingerne omkring unge kvinder og voksne kvinder på plads. Vi nåede kun til børnene. Så der er ingen konkrete initiativer.

Man kunne med fordel have taget udgangspunkt i de første delanbefalinger fra Kommissionen for den glemte kvindekamp, der nåede at blive fremlagt, inden projektet blev smidt i skuffen. Der var otte delanbefalinger ud over det med forbud mod tørklæder, som vi jo har hørt rigtig meget om. Det skuffer mig, at man ikke har gjort det, for det handlede bl.a. om sundhedsplejersker, som kunne have et større opsyn med de her familier i hjemmet. Det var mange forskellige ting. Det var skoler, og det var alt muligt andet. Så jeg håber virkelig, at ligestillingsministeren vil sadle lidt om og så komme i gang med at få bugt med den her sociale kontrol i indvandrerkredse. Der står meget i redegørelsen, men der er ikke nogen handlinger og ikke nogen initiativer på vej, og det er jeg rigtig, rigtig ked af. Det er vigtigere end symbolpolitiske optællinger af, hvor mange kvinder vi har hængende på væggene på Christiansborg. Det er simpelt hen ikke vigtigt. Helt ærligt, lad os nu lige få prioriteringerne på plads. Tak for ordet.

Kl. 16:02

Formanden (Søren Gade):

Tak for det. Der er en lang række korte bemærkninger. Først er det fru Trine Bramsen, Socialdemokratiet.

Kl. 16:02

Trine Bramsen (S):

Jeg vil godt spørge ordføreren, om man ikke kan synes, at flere ting er vigtige på samme tid. For det, som ordføreren siger, er jo, at det ikke er vigtigt at beskæftige sig med kvinders repræsentation i bestyrelser, eller om kvinder kan være med i kunstmiljøet, fordi der er problemer med kvinder i etniske miljøer. Jeg tror, at alle her i lokalet anerkender, at der er problemer med social kontrol, og at der er problemer med tvangsægteskaber, og det er jo også baggrunden for, at der er kommet en handleplan i forhold til partnervold. 50 pct. af dem, der sidder på krisecentrene, er kvinder med en anden etnisk baggrund end dansk, og handleplanen retter sig særlig mod dem. Det er baggrunden for, at der er kommet en handleplan på lgbt+-området, hvor der er et særligt afsnit om unge med anden etnisk baggrund med lgbt+-identitet, som har udfordringer. Men man kan vel godt både synes, at det er et problem, og at der er udfordringer der, og så, at der er andre ting, man også skal tale om? Derfor vil jeg gerne spørge ordføreren, hvad partiet mener om de lønforskelle, der dokumenterbart er inden for bl.a. omsorgsfagene. Hvad mener ordføreren at der skal gøres i forhold til det?

Kl. 16:04

Formanden (Søren Gade):

Ordføreren.

Kl. 16:04

Susie Jessen (DD):

Jeg vil gerne lige anholde, at jeg ikke mener, at andre ting er vigtige. Det gør jeg også. Jeg mener også, at det er vigtigt med en indsats mod partnervold, og jeg synes også, at det er vigtigt at få ligestillet mænd med kvinder på krisecentre, så de får den samme behandling. Jeg synes til gengæld ikke, det er så vigtigt at gå rundt her i hvert eneste rum og tælle, hvor mange kvinder der er på historiske malerier fra f.eks. 1915. Det er ikke vigtigt – det ved jeg at Socialdemokratiet synes er enormt vigtigt.

Men ansatte i velfærdsfagene har ikke lige så meget i løn, som vi f.eks. har herinde i Folketinget. Men som flere ordførere jo også har nævnt, er der også nogle ting, der spiller ind i forhold til det her løngab. Altså, der er nogle valg, man tager i livet hen ad vejen. Der er f.eks. flere kvinder, der vælger et arbejde i det offentlige, hvor man måske har lidt mere frihed til forskellige ting, mere ferie og sådan noget, og hvor man så går på kompromis med lønnen. Men der er et løngab, og jeg glæder mig til at se den der kommissions arbejde og se, hvad det er for nogle resultater, de når frem til.

Kl. 16:05

Formanden (Søren Gade):

Fru Trine Bramsen.

Kl. 16:05

Trine Bramsen (S):

Jamen det er jo flere ting, der bliver blandet sammen i svaret her. Først vil jeg gerne anholde det her med at bruge stråmænd. Det synes jeg ikke er klædeligt her i Folketinget, som er den fineste sal, vi diskuterer i. For det er jo ikke korrekt, at Socialdemokratiet har bedt om, at hvert eneste maleri skal optælles. Derimod er det korrekt, at vi mener, at der skal være fokus på kvinders repræsentation i kunstmiljøerne.

Men hvad angår spørgsmålene, er der to ting, som stritter her. For det første er det jo dokumenteret flere gange, at kvinder har de samme karriereambitioner som mænd, men har svært ved at trænge igennem glasloftet. Der ligger adskillige rapporter om det. Så hvad mener Danmarksdemokraterne om det forhold, at det er sværere for kvinder at komme frem? For det andet vil jeg nævne det 7-procentsløngab, der er. Én ting er jo at vente på en komité, der afrapporterer, men hvad er Danmarksdemokraternes forslag til, hvad der skal gøres?

Kl. 16:06

Formanden (Søren Gade):

Ordføreren.

Kl. 16:06

Susie Jessen (DD):

Altså, jeg har lige stået nede i Samtaleværelset i sidste uge sammen med ordførerens kollega og diskuteret det forhold, at der skulle være en optælling af malerier på Christiansborg. Det er Ligestillingsudvalget, der har været i gang med det, så det passer altså. Det er jo bare fakta – det er sådan, det er. Det kan godt være, at Præsidiet ikke gider bruge tid på den slags, men det eksisterer altså. Men jeg ved snart ikke, hvad jeg skal sige. Hvad var spørgsmålet? Må man godt spørge, hvad spørgsmålet var, eller hvad? For jeg fik ikke lige fat på det.

Kl. 16:06

Formanden (Søren Gade):

Det kan man desværre ikke. Så giver vi ordet til den næste spørger, og det er hr. Mikkel Bjørn, Dansk Folkeparti.

Kl. 16:06

Mikkel Bjørn (DF):

Tak for det. Jeg blev rigtig glad, da jeg hørte ordføreren nævne synet på kvinder i islamiske miljøer, for jeg er fuldstændig enig med ordføreren i, at det er en af de vigtigste udfordringer, når vi taler om ligestilling. Jeg står her med en artikel fra den 27. februar, og det er jo for relativt kort tid siden, hvor overskriften er: »12-årig forsøgt tvunget til ægteskab med 75-årig«. Der er tale om forældre, der sender deres datter på genopdragelsesrejse i udlandet og altså gifter hende væk med en 75-årig mand.

Jeg er lidt nysgerrig på, om ordførerens parti er villig til i sådan et tilfælde her, som er fuldstændig skingrende vanvittigt, at være med til at udvise forældre, som praktiserer den her form for dybt fornedrende kvindesyn, selv om det måske måtte komme på kant med nogle af de konventioner, som ordførerens parti ellers har erfaring med at værne om til stor ærgrelse for bl.a. Dansk Folkeparti.

Kl. 16:07

Formanden (Søren Gade):

Ordføreren.

Kl. 16:07

Susie Jessen (DD):

Min egen formand har, også da hun var udlændingeminister, arbejdet meget med det her, altså det her med, at det skal være ulovligt at tvinge børn på genopdragelsesrejser og sådan nogle ting. Så det er noget, der ligger os meget på sinde. Til det her med konventioner vil jeg sige, at vi er klar til at teste konventionerne af – det vil vi – og hvis de her personer ikke er danske statsborgere og de gør sådan nogle ting her, skal vi da kigge på noget lovgivning, der kan forhindre det. Det er helt sikkert.

Kl. 16:08

Formanden (Søren Gade):

Hr. Mikkel Bjørn.

Kl. 16:08

Mikkel Bjørn (DF):

Tak for det. Nu spurgte jeg ikke ordføreren, om ordførerens parti var klar til at teste konventionerne af. Det, jeg spørger om, er, at hvis de her konventioner helt konkret står i vejen for udvisningen af eksempelvis de her forældre og der ikke er mulighed for at gøre noget, for vi kan jo ikke nå at ændre konventionerne, og hvis vi gerne vil have de her mennesker udvist, vil ordførerens parti så være med til det, på trods af at det måske er på kant med konventionerne, eller vil man sige, at konventionerne er vigtigere end eksempelvis den her piges tryghed og sikkerhed?

Kl. 16:08

Formanden (Søren Gade):

Ordføreren.

Kl. 16:08

Susie Jessen (DD):

Men jeg tror, det er vigtigt at sige her, at konventioner jo ikke er mejslet i granit. Man kan jo godt teste dem af, og man kan gå helt til kanten af konventioner og teste dem af hen ad vejen og se, hvor langt man kan gå. Jeg kender ikke den her sag, så jeg ved ikke, hvad det er for nogle konventioner, der står i vejen for lige præcis det her og den her udvisning, hvis det var. Men man skal helt sikkert teste konventionerne af, gå helt til kanten af dem og så se, om vi kan gøre noget som helst for, at de her mennesker ikke er i Danmark. Det vil jeg rigtig gerne være med til.

Kl. 16:09

Formanden (Søren Gade):

Tak for det. Fru Astrid Carøe, Socialistisk Folkeparti.

Kl. 16:09

Astrid Carøe (SF):

Tak for det, og tak til ordføreren for at have fokus på det her med social kontrol. Det er en af de ting, som jeg desværre ikke selv fik tid til, men som også er en meget vigtig ligestillingsdagsorden i Danmark.

Desværre har vi jo set nogle steder, at nogle af de forslag, man kommer med i forhold til social kontrol, faktisk lidt modarbejder kvindernes rettigheder. For altså, hvis man f.eks. bliver tvunget til at tage sit tørklæde af, ender man måske med bare at blive derhjemme, og sådan nogle ting. Så det er jo mindre sort-hvidt end som så.

Et af de steder, hvor vi har kunnet se, at en meget stram udlændingelovgivning har været rigtig skidt for de her kvinder, har jo været det her med unge piger, der blev sendt på genopdragelsesrejse, fordi forældrene syntes, de var for danske, og når de så kom tilbage – havde kæmpet sig tilbage – til Danmark, så smed vi dem ud, fordi de havde været uden for landets grænser. Det fik vi heldigvis lavet om i sidste periode.

Men nu står vi med et nyt problem, og det er, at når kvinder tager på krisecenter, fordi de har en voldelig mand, men er her på grund af familiesammenføring med ham, jamen så risikerer de at blive smidt ud af Danmark. Det gør de, fordi de mister familiesammenføringen, og det resulterer jo i, at de nok bliver hos den voldelige mand.

Vil Danmarksdemokraterne være med til at stemme for det beslutningsforslag, jeg har fremsat, som vil ændre det?

Kl. 16:10

Formanden (Søren Gade):

Ordføreren.

Kl. 16:10

Susie Jessen (DD):

Jamen altså, jeg vil nok sige, at jeg hellere vil smide manden ud – altså end kvinden, ikke? – som har gjort alle de her ting mod kvinden, men jeg vil gerne være med til at kigge på det beslutningsforslag. Altså, jeg ved ikke helt, hvad det er for et, ordføreren snakker om, men så vil jeg gerne være med til at kigge på det.

Men altså, helt grundlæggende nævner ordføreren nu familiesammenføring, og der er jo alle mulige forskellige konstellationer, man er her på, og der har vi nogle udgangspunkter, bl.a. med flygtninge. Altså, dem, der har flygtningestatus, skal hjem igen og sådan nogle ting, ikke? Så det kommer helt an på, hvilken status de er her på, kan man sige, og hvor længe de har været i landet, og hvilket opholdsgrundlag de har for at være her.

Kl. 16:11

Formanden (Søren Gade):

Fru Astrid Carøe.

Kl. 16:11

Astrid Carøe (SF):

Okay, så hvis de f.eks. ikke har permanent ophold og går fra deres voldelige ægtemand, er svaret fra Danmarksdemokraterne, at så bliver de smidt hjem til et land, hvor de måske risikerer at blive udstødt fra deres familie, fordi der bliver skilsmisse ikke accepteret, eller hvad?

Kl. 16:11

Formanden (Søren Gade):

Værsgo.

Kl. 16:11

Susie Jessen (DD):

Jamen hvis man har flygtningestatus, og hvis det f.eks. er, at man har mistet sit opholdsgrundlag her, fordi der er fred i ens hjemland, så skal man jo også hjem igen, uanset hvad der foregår i mellemtiden. Det skal man. Altså, det er vi nødt til at holde fast i.

Jeg ved, det er noget, regeringen også flytter lidt rundt på i regeringsgrundlaget, altså det her med, at der er nogle syriske kvinder, der skal have lov til at blive her, og der er vi altså meget stålsatte på, at hvis man er flygtning, så er man flygtning her i landet, og så skal man også hjem igen bagefter.

Kl. 16:11

Formanden (Søren Gade):

Fru Samira Nawa, Radikale Venstre.

Kl. 16:11

Samira Nawa (RV):

Mange tak. Ordføreren kommer i vid udstrækning ind på negativ social kontrol, og jeg kan berolige ordføreren med, at det også er en del af stikordene til min tale, men jeg har bare ikke været oppe på talerstolen endnu. Men noget af det, man kan gøre, hvis man ønsker at modvirke negativ social kontrol, er jo at støtte nogle af de organisationer, som hjælper kvinder, lgbt+-personer med minoritetsbaggrund og for så vidt også mænd. Og der vil jeg egentlig bare høre Danmarksdemokraterne om deres holdning til støtte til organisationer som Bydelsmødre, Exitcirklen, Sabaah – altså nogle af de her organisationer, som arbejder med minoritetsetniske unge og hjælper dem til at bryde fri af negativ social kontrol.

Kl. 16:12

Formanden (Søren Gade):

Ordføreren.

Kl. 16:12

Susie Jessen (DD):

Tak, fordi fru Samira Nawa også tager det her op i sin ordførertale – det er jeg glad for. Nogle af de her mange projekter, der ligger rundtomkring i kommunerne, tror jeg tit kommer til at gøre lidt mere skade end gavn, fordi man jo egentlig bare bevæger sig rundt i de samme cirkler, som man er i – så cykler man eller har nogle madlavningskurser og sådan nogle ting. Altså, jeg tror ikke, det er det, der medvirker til at bryde negativ social kontrol. Jeg tror, noget af det, vi skal have rigtig meget fokus på, er at få flere kvinder med mellemøstlig baggrund ud på arbejdsmarkedet. Og det er i hvert fald ikke ved at forhøje ydelserne; det er ved at sænke dem, sådan at der er et incitament til at tage et arbejde. Jeg tror, at et arbejde er en af de allerallerbedste måder at blive integreret på – det er simpelt hen ved at omgås en masse danskere og på den måde blive integreret. Det tror jeg er rigtig, rigtig vigtigt.

Kl. 16:13

Formanden (Søren Gade):

Fru Samira Nawa.

Kl. 16:13

Samira Nawa (RV):

Tak. Mig bekendt er det ikke cykelkurser og madlavningskurser, der fylder det store blandt f.eks. de organisationer, som jeg pegede på, men netop tilknytning til arbejdsmarkedet, også hos f.eks. KVINFO, der har et specifikt minoritetskvindenetværk med fokus på at få dem ud på arbejdsmarkedet. For der deler jeg ordførerens holdning til, at det der med at komme ud på arbejdsmarkedet jo gør, at man både er et godt forbillede og eksempel for børnene derhjemme, men også selv bliver tilknyttet det danske samfund.

Kl. 16:14

Formanden (Søren Gade):

Ordføreren.

Kl. 16:14

Susie Jessen (DD):

Jamen jeg er lidt trist over, at tallene stadig er så grelle, som de er, for kvinder med indvandrerbaggrund og deres tilknytning til arbejdsmarkedet. Og der er jeg desværre bare af den overbevisning, at der skal lidt mere konsekvens til, for jeg tror tit, det er sådan i forhold til mange af de her kurser og ting og sager, der bliver lavet, at så tager man dem, og så er man måske i en eller anden prøveperiode på arbejdsmarkedet, og så vender man egentlig tilbage til et liv uden for arbejdsmarkedet igen.

Så jeg tror, der skal mere konsekvens til. Jeg tror simpelt hen, det er ydelser, som det her handler om. Altså, det handler om, at man skal ud at tjene nogle penge, fordi man er nødt til det.

Kl. 16:14

Formanden (Søren Gade):

Hr. Kim Edberg Andersen, Nye Borgerlige.

Kl. 16:14

Kim Edberg Andersen (NB):

Jeg vil godt fortsætte lidt ned ad den sti der, for jeg er fuldstændig enig – og nogle gange er det en hønen og ægget-diskussion, ikke også? For vi har et faktaark her, der viser, at for 60 pct. af folkeskoleelever med en mor fra et MENAPT-land, er det sådan, at hun ikke er i beskæftigelse, og vi ved også, at der ofte findes social kontrol i den her type familier. Så er den ikke sådan lige til højrebenet: at det er at smække kassen i i forhold til en far, der undertrykker moren med hensyn til at gå på arbejde? Og det er en påstand, men det er min påstand, og det må jeg jo gerne, men hvis vi smækker kassen i, gør det det lidt mere attraktivt at få moren på arbejde, og så kan vi måske få de her børn ind i en situation, hvor de kan se, at man kan arbejde, også som kvinde, selv om man er efterkommer af forældre fra et MENAPT-land. Er ordføreren helt uenig i det?

Kl. 16:15

Formanden (Søren Gade):

Ordføreren.

Kl. 16:15

Susie Jessen (DD):

Jeg synes også, det er vigtigt at få sænket de her ydelser og få flere kvinder i arbejde, helt sikkert. Det er jeg enig i, og jeg synes, det er vejen frem. Det er jeg helt enig i. Altså, der skal simpelt hen være noget mere konsekvens, når det gælder de her kvinder. Jeg synes, at der er en berøringsangst, også ude i jobcentrene. Der kan sidde en eller anden mand, der er med og taler på hendes vegne hele tiden – hold nu op, altså; smid dog manden ud. Jeg synes bare, der er enormt meget berøringsangst, og det skal der være et opgør med.

Kl. 16:16

Formanden (Søren Gade):

Hr. Kim Edberg Andersen.

Kl. 16:16

Kim Edberg Andersen (NB):

Jeg var ikke sådan særlig meget i tvivl om, at der var nogle partier herinde, jeg kunne se sådan rimelig ens på det her område med. Og så er der nogle, som måske er bundet af noget regeringsansvar, så de ikke vil sige det.

Men jeg har et andet spørgsmål. Finder ordføreren det lige så problematisk, som jeg gør, at når vi får den her redegørelse, er der rigtig mange ting, der ikke bliver vist. At mænd falder igennem systemet og ender på gaden, er lidt sådan noget, som vi bare accepterer. Men det er jo voldsomt, når vi står herinde og har en kæmpe diskussion om, at kvinder muligvis har en eller anden form for lønefterslæb, som et eller andet uforklarligt – og det er ikke, fordi det ikke er vigtigt, for det er det – og at vi faktisk ikke nævner, at når mænd falder ud af et parforhold eller mænd mister arbejdet, falder de fuldstændig igennem systemet, og så ender mænd på gaden. Det snakker vi sjovt nok ikke om. Er ordføreren enig i, at det er noget, vi måske kunne have lidt mere fokus på?

Kl. 16:17

Formanden (Søren Gade):

Ordføreren.

Kl. 16:17

Susie Jessen (DD):

Også i den grad. Altså, jeg er også enormt bekymret, når det handler om skolevæsenet, og hvordan vi ser, at drenge falder igennem meget, meget hurtigere, end piger gør. Det er jo en virkelig dårlig start på livet. Og det samme gælder det, som ordføreren også nævner, med hjemløshed. Når der f.eks. er en skilsmisse, er der mange mænd, der ender på gaden, simpelt hen også fordi kvinderne tit får børnene med, og så er der et netværk og samfundet, der skærmer, men der er ikke nogen, der hjælper mændene, som også står i en livskrise. Så jeg er fuldstændig enig i, at det her er et område, der skal meget mere fokus på.

Kl. 16:17

Formanden (Søren Gade):

Der er ikke flere korte bemærkninger. Vi siger tak fru Susie Jessen fra Danmarksdemokraterne. Jeg byder velkommen til fru Sólbjørg Jakobsen fra Liberal Alliance.

Kl. 16:17

(Ordfører)

Sólbjørg Jakobsen (LA):

Tak for det. Og så vil jeg også gerne sige tak til ligestillingsministeren for, at vi i dag har mulighed for en lidt grundigere debat om ligestillingsdagsordenen. Jeg vil benytte lejligheden til at redegøre for Liberal Alliances og mine egne tanker om ligestillingstemaer, der fylder i 2023.

Noget, der fylder enormt meget for mig og for Liberal Alliance er, at for os er ligestilling ikke resultatlighed. Det er simpelt hen, at ligestilling skal handle om myndige mennesker, som behandles ligeværdigt som individer og med lighed for loven. Og det kan vi ikke opnå, hvis vi kun har fokus på resultater ud fra folks køn. Det fylder enormt meget for mig, at vi får snakket om, at der er forskel på alle mennesker, og at der også er forskel på mænd og kvinder overordnet set. Derfor er ligestilling ikke, at vi skal have lige mange kvinder og mænd i forsvaret eller i bestyrelser, og at kvinder og mænd skal have lige mange penge stående på bankkontoen i gennemsnit, eller at kvinder og mænd skal tage sig af lige mange huslige pligter i hjemmet, som vi også har en ophedet debat om i dag. Det er i modstrid med ligestilling, når nogen diskrimineres eller favoriseres på baggrund af deres køn, etnicitet, seksualitet eller andre gruppetilhørsforhold. Derfor bør vi heller ikke have et måltal for kønssammensætning i ledelser og bestyrelser. Man bør altid vælges på baggrund af sine kvalifikationer og ikke på baggrund af sit køn. Vælges man på baggrund af sit køn, er der tale om diskrimination af det andet køn.

Derudover bliver vi nødt til at have en diskussion om, hvad staten bruger skattepengene til på det her område. Det er ikke okay, at vi tager alle de emner, der overhovedet kan opfattes som kønnet, og så analyserer dem i dybden. Nu blev ordføreren derovre irettesat for at bruge en stråmand, da ordføreren sagde, at vi ikke vil tælle alle ansigterne på Christiansborg. Jo, det har vi bedt om, det har vi, og vi kan også se, at vi bruger skatteydernes penge til, at Slots- og Kulturstyrelsen tidligere i år har gennemført en spørgeskemaundersøgelse blandt statslige og statsanerkendte museer med henblik på at kortlægge kønnet på kunstneren bag kunstværker, som museer har indkøbt. Det er tiltag, som er udtryk for sløseri med skatteydernes penge, og det bidrager til mere pseudoarbejde blandt offentligt ansatte.

Jeg synes, vi skal fokusere på reelle udfordringer. Jeg mener, vi har en god ligestilling i Danmark, og jeg er glad for at bo i Danmark. Der kan sagtens være kønnede udfordringer. Det skal vi ikke underkende. Jeg foretrækker at putte dem selvstændigt i den kasse, der er til dem. Der er mænd, der mangler lighed i serviceloven. Det ser jeg som et socialt problem. Der er kvinder, som får destrueret deres sunde og raske æg efter 5 år, efter de er blevet frosset ned, fordi der en dum regel om det, som ikke gælder for mænd i forhold til deres sædceller. Det er jo problemer, vi kan tage fat på, noget, vi kan gøre noget ved.

I den sidste del af min tale vil jeg gerne vende blikket udad. Jeg synes, der bliver tegnet et meget, meget sort billede af ligestillingen i Danmark. Det gør mig rigtig ked af det. Jeg synes faktisk, vi har det rigtig godt. Jeg vil nødig være kvinde i Iran eller Afghanistan og underlagt de normer, som også findes her. Heldigvis er de ikke tilladt her, men vi kan da sagtens forsøge at afværge det, og tak for at have fokus på det.

I Iran bliver piger  gift, og kvinder skal tilfredsstille deres mænd seksuelt for at modtage finansiel support. Kvinder må ikke arbejde uden deres mænds accept, og kvinder skal dække sig til i offentligheden. Der er kvinder, som ikke må forlade deres hjem, medmindre der er tale om akutte tilfælde, og samtidig kan kvinders mandlige familiemedlemmer risikere fængselsstraf, hvis kvinden ikke bærer fuldt slør i offentligheden. Jeg synes, det sætter ligestillingsdebatten i dag i perspektiv. Og før nogen tænker, at okay, bare fordi vi ikke bliver banket, så skal vi være glade, vil jeg sige: Nej, vi skal simpelt hen have mere respekt for den ligestilling, vi har i Danmark, og vi skal have respekt for, at det er noget, vi ikke tager for givet, og at det ikke er noget, alle har. Og vi skal fokusere på at løse de decideret kønnede udfordringer, der er. Tag mænd i serviceloven, tag kvinders reproduktive rettigheder. Men vi skal ikke stå og male et sortsyn op, fordi vi har målt, at i gennemsnit støvsuger kvinder mere end mænd. Det er nedværdigende, og jeg synes ikke, at det fremmer det, som jeg hører alle er enige om, nemlig at vi skal have samme muligheder uanset køn. Tak for ordet. Jeg ser frem til den videre debat.

Kl. 16:22

Formanden (Søren Gade):

Tak for det. Og der er tre, der har korte bemærkninger. Først er det hr. Mikkel Bjørn, Dansk Folkeparti.

Kl. 16:22

Mikkel Bjørn (DF):

Jeg vil egentlig bare benytte lejligheden til at takke ordføreren for en fremragende tale. Og jeg synes, det er befriende at høre, både en politisk ordfører, men også en kvinde, der tør italesætte de virkelige ligestillingsproblemer og ikke ligger under for den her offerfortælling, som bl.a. fru Trine Bramsen, men også flere andre ordførere, ligger under for. Jeg synes, det er befriende, og det vil jeg godt takke ordføreren for.

Kl. 16:22

Formanden (Søren Gade):

Ordføreren.

Kl. 16:22

Sólbjørg Jakobsen (LA):

Tak for det.

Kl. 16:23

Formanden (Søren Gade):

Ønsker hr. Mikkel Bjørn sin anden korte bemærkning? Det gør hr. Mikkel Bjørn ikke. Vi går videre i rækken. Fru Trine Bramsen Socialdemokratiet.

Kl. 16:23

Trine Bramsen (S):

Ordføreren siger, at der er lige muligheder. Alligevel kan vi af adskillige undersøgelser se, at Danmark faktisk er det land i Norden, hvor der er absolut færrest kvinder i ledende stillinger. Og i EU er det kun Luxembourg og Cypern, der har færre kvinder på ledelsesgangene, end tilfældet er i Danmark. De samme undersøgelser viser, at danske kvinder, hvis man sammenligner inden for de samme uddannelsesgrupper, har samme ambitionsniveau som deres mandlige ligestillede i forhold til at opnå en lederstilling. Mener ordføreren så virkelig, at der så er ligestilling i Danmark, når vi kan dokumentere, at vi i Danmark sakker så gevaldigt bagud i forhold til andre lande, og når der ikke er de samme muligheder for kvinder som for mænd, selv om ønskerne faktisk er de samme?

Kl. 16:24

Formanden (Søren Gade):

Ordføreren.

Kl. 16:24

Sólbjørg Jakobsen (LA):

Nu startede jeg også efter fru Trine Bramsens ordførertale med at spørge, hvordan man måler ligestilling, og måltal og statistikker kom så op. Det er rigtigt, at kvinder tit har samme ambitioner som mænd. Hvis man kigger videre i undersøgelserne og kigger på nogle dybdegående undersøgelser, så kan man se, at der sker noget med ambitionsniveauet for kvinder, efter at de har fået børn, typisk omkring min alder. Deres ambitionsniveau falder. Det er ikke, fordi de bliver tvunget til at være hjemme og støvsuge, men det falder simpelt hen. For med den her bestyrelsespost eller den her kæmpe direktørstilling følger typisk også en 80-timersarbejdsuge, eller at du frasiger dig andre ting, og det er der bare flere kvinder, der ikke vil, end mænd. Og det har jeg ikke noget imod.

Kl. 16:24

Formanden (Søren Gade):

Fru Trine Bramsen.

Kl. 16:24

Trine Bramsen (S):

Nu er de pågældende undersøgelser jo korrigeret for den her slags, og alligevel står det tilbage, at der ikke er samme muligheder for kvinder – der er i hvert fald markant færre kvinder, også blandt gruppen, som har de samme ambitioner, der reelt bliver ledere.

Men jeg vil gerne spørge ordføreren på en anden måde, for jeg ved jo, at ordføreren er meget optaget af, at vi i Danmark har en stærk økonomi. Så mener ordføreren, at det er gavnligt for den danske samfundsøkonomi, at kvinders ledelsespotentiale ikke bliver udnyttet fuldt ud, når vi nu har en masse kvinder, der står og gerne vil være ledere, og vi ved, at det sætter sig positivt i økonomien, og vi kan se, at andre lande omkring os har strategier for det? Mener ordføreren så, at det er klogt, at vi ikke gør mere for at gøre brug af det her potentiale?

Kl. 16:25

Formanden (Søren Gade):

Ordføreren.

Kl. 16:25

Sólbjørg Jakobsen (LA):

Jeg mener bestemt, at man altid skal gøre det attraktivt for alle mennesker at arbejde i Danmark. Det skal vi da selvfølgelig gøre en stærk indsats for. Jeg mener ikke, det skal være et mål i sig selv, at det skal være kvinder, men vi ved jo, at der er undersøgelser, der viser, at det er en fordel for virksomheder både at have mænd og kvinder i deres bestyrelser og at have kvinder i de stillinger. Det ved vi jo godt. Derfor er det da smart, at vi får indrettet vores politik sådan, at det er nemt – så nemt som muligt – at være en del af arbejdsmarkedet, også i ledende stillinger, selv om man har familie. Altså, bare fordi jeg siger, at der ikke er nogen, der bliver forskelsbehandlet på baggrund af køn, vil det ikke sige, at man ikke kan gøre det bedre både at være mand og være kvinde i Danmark. Det kan man da sagtens mene uden at skulle have et bestemt tal på i forhold til køn.

Kl. 16:26

Formanden (Søren Gade):

Fru Astrid Carøe, Socialistisk Folkeparti.

Kl. 16:26

Astrid Carøe (SF):

Tak for det. Jeg har faktisk enormt meget respekt for ordførerens arbejde som liberal ligestillingsordfører, men jeg synes, det er lidt ærgerligt med den her: De har det rigtig skidt i Afghanistan og Irak, og derfor skal vi takke for den ligestilling, vi trods alt har i Danmark. Derfor kunne jeg godt tænke mig, at ordføreren måske lige reflekterer over, om Liberal Alliance også kunne finde på at sige på uddannelsesområdet, hvor vi også forhandler lige nu med Liberal Alliance og har et stærkt samarbejde: Nåh, men vi behøver ikke at gøre mere på uddannelsesområdet nu, for der er meget dårligere uddannelsesvilkår i andre lande.

Det er bare, fordi det virkelig tit bliver sådan i ligestillingsdebatten, at man f.eks. siger noget med, at kvinder ikke må køre bil i Saudi-Arabien – det må de faktisk godt nu, så det var et dårligt eksempel. Men det er tit, at det kun er i ligestillingsdebatten, at det der ligesom er et validt argument, og det synes jeg faktisk er lidt ærgerligt at bruge. Så kunne vi ikke hæve os lidt op over det, eller mener ordføreren også, at man kan bruge det i andre debatter?

Kl. 16:27

Formanden (Søren Gade):

Ordføreren.

Kl. 16:27

Sólbjørg Jakobsen (LA):

Tak. Og tak for det gode samarbejde. Jeg synes faktisk, at spørgeren skal have ros for altid at kunne se perspektiverne fra alle sider. Jeg sagde jo også til det med, at bare fordi man ikke får bank, skal man være glad, at det ikke var sådan ment. Vi kommer ikke fra et ligestillet samfund eller en ligestillet verden – det gør vi ikke. Det, som jeg mener, når jeg siger, at man skal prøve at tænke på, hvor godt vi har det i Danmark, er, at jeg synes, det er vanvittigt at stå og snakke om, hvem der er på malerier her, og hvem der støvsuger derhjemme, når der er vigtigere ting. Jeg vil hellere bruge krudtet på, at vi så hjælper de kvinder i Afghanistan, at vi får taget hånd om de kønnede problemstillinger, der er i Danmark.

Kl. 16:28

Formanden (Søren Gade):

Fru Astrid Carøe.

Kl. 16:28

Astrid Carøe (SF):

Tak for det. Det er jeg virkelig glad for lige at få opklaret, for det er sådan set også sådan, jeg tænker om ordførerens politik. Jeg hører ordføreren sige det her med, at én ting er, at der skal være ligestilling på papiret, men at så er det sådan set lige meget med, hvordan kulturen er. Men lovgivning kan jo også være kulturændrende, og Liberal Alliance var faktisk med til at lave samtykkeloven, som har været megakulturændrende. Men før samtykkeloven ville man jo sikkert også fra Liberal Alliances side have sagt, at mænd og kvinder er ligestillede på papiret. Så kunne der ikke stadig godt være noget lovgivning, vi kunne lave, som ville være god lovgivning, men som også ville være kulturændrende og sikre mere ligestilling og mere tryghed for kvinder i Danmark?

Kl. 16:28

Formanden (Søren Gade):

Ordføreren.

Kl. 16:28

Sólbjørg Jakobsen (LA):

Det kan man helt sikkert, og når det kommer til kulturændringer, der er til gavn for alle og ikke på bekostning af andre, er jeg all for it. Det er bare noget andet, når man tager nogle redskaber i brug, som rammer nogle, selv om det er noget kulturændring, der gør noget godt. Jeg synes, det er dejligt, at der er flere kvinder, der føler sig frie i forhold til at gøre karriere, hvor manden måske tager mere barsel, for det var jo ikke lige så socialt acceptabelt for nogle år siden. Jeg synes også, det er dejligt, at det bliver mere okay, at manden tager barsel. Det er en afledt effekt af øremærket barsel. Men det betyder, at den familie, som har lyst til at råde over barslen på en anden måde, ikke må det. Så det bliver på bekostning af den familie. Men det vil ikke sige, at jeg ikke kan anerkende effekter i kulturen, hvor det bliver ændret på en god måde.

Kl. 16:29

Formanden (Søren Gade):

Fru Susie Jessen, Danmarksdemokraterne.

Kl. 16:29

Susie Jessen (DD):

Mange tak for talen. Jeg må sige, at det, selv om ordføreren ikke er med i Danmarksdemokraterne, så er fantastisk, at ordføreren er kommet ind i Folketinget. For jeg synes, der er kommet en anden kurs i ligestillingspolitikken, og det vil jeg bare gerne lige takke for, og også tak for det her med social kontrol, som ordføreren nævner i sin tale. Det synes jeg er rigtig, rigtig vigtigt.

Jeg kunne godt tænke mig at høre lidt om, hvad ordføreren mener om det, som jeg altid synes er et udgangspunkt, altså at kvinder, der ikke tager et karrierevalg, sådan bliver karakteriseret som ofre. Altså, de er ofre, fordi de går derhjemme, og de ikke tager de rigtige valg i nogle kvinders øjne, som primært er herinde og området omkring Slotsholmen. Hvordan tror ordføreren det påvirker mange af de kvinder derude, som jeg egentlig opfatter som meget stærke kvinder, der bare har taget nogle helt bevidste valg om, hvordan de gerne vil have at deres familieliv skal være?

Kl. 16:30

Formanden (Søren Gade):

Ordføreren.

Kl. 16:30

Sólbjørg Jakobsen (LA):

Tak for det. Tak for spørgsmålet og for samarbejdet og også det glimrende indspark i ligestillingsdebatten. Ordføreren kommer ind på præcis det, som jeg ser som en ulempe med øremærket barsel. Bare fordi det bliver mere okay at være en mand, der tager barsel, og mere okay at være en kvinde, der vælger karrierevejen, og som ikke holder en barsel, så skal vi ikke gøre det til ikke okay at vælge de traditionelle familieformer, som vi kender, fra før vi fik en kulturændring. Det skal ikke blive sådan, at det skal være på bekostning af det, og vi må også give plads til dem. Vi skal ikke sige til dem: Nej, du ødelægger jo statistikken. Vi ved, at der er flere kvinder, der vælger den vej, så det vil altid trække statistikken den vej. Men det er ikke alle kvinder, og det vil ikke sige, at der ingen mænd er. Men jeg synes, det er vigtigt, at vi ikke bliver så besatte af kulturændringen, at det bliver på bekostning af folk, der træffer et valg, som egentlig var der i forvejen.

Kl. 16:31

Formanden (Søren Gade):

Fru Susie Jessen.

Kl. 16:31

Susie Jessen (DD):

Også tak for at nævne øremærket barsel. Det er vi fuldstændig enige om er ret ødelæggende for og et stort indgreb i familielivet i øvrigt. Så det vil jeg bare sige mange tak for.

Kl. 16:31

Formanden (Søren Gade):

Tak for det. Vi går videre til den næste spørger i rækken, og det er fru Samira Nawa, Radikale Venstre.

Kl. 16:31

Samira Nawa (RV):

Tak. Ordføreren kom i sin tale ind på forholdene i Iran og Afghanistan, og som dansk kvinde med familiemedlemmer i netop Iran og Afghanistan – og også unge kvinder – er jeg fuldt ud bekendt med forholdene for netop kvinder i de lande, og det er på min radar hver dag. Men det betyder jo så ikke, at jeg trækker på skuldrene ad ligestillingen herhjemme, eller at jeg synes, vi skal ligge på en sovepude og sige, at alt fokus derhen og nul fokus i Danmark. Så jeg synes i hvert fald ikke, at den relativering går, også selv om jeg ved, at ordføreren modererede det i sit svar til fru Astrid Carøe lige før.

Men noget af det, som ordføreren og jeg jo deler, er begejstringen for liberalisme. Jeg kalder mig godt nok socialliberal, men jeg synes jo faktisk netop, at ligestillingen er en liberal og socialliberal dagsorden, og man burde jo gå til det med kvinder i ledelse ud fra en erhvervspolitisk tilgang. Det vil jeg egentlig godt høre ordførerens tanker om.

Kl. 16:32

Formanden (Søren Gade):

Ordføreren.

Kl. 16:33

Sólbjørg Jakobsen (LA):

Tak, og igen synes jeg, det er vigtigt, at vi anerkender, at der kan være kønnede problemstillinger, uden at vi siger, at kvinder i Danmark ikke har de samme muligheder. Det synes jeg er relativt i forhold til andre lande, og det står jeg ved, men det vil ikke sige, at vi skal trække på skulderen ad noget, hvis der er en problemstilling. Der er problemstillinger, og det vil ikke sige, at vi ikke har lige muligheder.

Men det er i øvrigt et rigtig godt spørgsmål i forhold til, hvordan vi får det. Det er nemlig liberalt at være feminist. Det vil jeg mene det er. Der skal nemlig være lige rettigheder. Det skal ikke være sådan, at man fremmer en bestemt agenda ud fra, hvordan man selv synes verden skal se ud, og der synes jeg, at man, hvis man skal give plads til, at flere og måske endda flere kvinder, som det typisk vil ramme, kan komme ind i erhvervslivet, skal have nogle gode barselsvilkår. Vi skal sørge for, at der er gode daginstitutioner til vores børn, og vi skal også anerkende den udvikling, der er på markedet. Vi ved jo alle sammen, at det, da vaskemaskinen kom, da køleskabet kom, faktisk fremmede det enormt meget for ligestillingen. Så det er da klart, at det er meget relevant at kigge på, hvordan vi kan rumme endnu flere på arbejdsmarkedet.

Kl. 16:34

Formanden (Søren Gade):

Fru Samira Nawa.

Kl. 16:34

Samira Nawa (RV):

Ja, for i nogle af de lande, hvor det er, man har indført kvoter for kvinder i ledelseslagene, så er det jo faktisk båret frem af nogle af de blå partier, af erhvervslivet, fordi det handler om talentmasse. Så er skellet bare lidt anderledes her i Danmark. Der kunne jeg jo godt tænke mig, at vi ligesom alle sammen slog pjalterne sammen og blev enige om, at man måske kunne se bort fra, om det er rødt eller blåt, eller hvad det er, men at det er en fælles ambition at få flere kvinder i ledelse.

Så jeg vil spørge, om ordføreren anerkender, at der er den her Rip, Rap og Rup-effekt, som jo grundlæggende og i grove træk går ud på, at mænd ansætter mænd, og at kvinder taber nogle poster, fordi de er kvinder.

Kl. 16:34

Formanden (Søren Gade):

Ordføreren.

Kl. 16:34

Sólbjørg Jakobsen (LA):

Jeg synes, det er vigtigt at understrege, at det, selv om man er imod kønskvoter, så ikke vil sige, at man er så dum ikke at anerkende, at de virker. For selvfølgelig virker de, og det er jo det samme med øremærket barsel. Det virker i forhold til, hvis du har et mål om, at der skal være flere. Så virker det. Det er klart.

Jeg synes ikke, det er liberalt at bestemme, hvordan virksomheder skal tilrettelægge deres bestyrelse. Det er rigtigt, at de fleste virksomheder har regnet ud, at det bedre betaler sig, hvis du har mænd og kvinder. Det giver bedre resultater. Det har man fundet ud af. Men det er virksomhedens pligt at tilrettelægge deres bestyrelse, og det er i deres egen interesse at gå målrettet efter at få flere forskellige personligheder ind i deres bestyrelse og ikke min som politiker.

Kl. 16:35

Formanden (Søren Gade):

Hr. Peder Hvelplund, Enhedslisten.

Kl. 16:35

Peder Hvelplund (EL):

For det, og tak til ordføreren for talen. Lidt i tråd med fru Astrid Carøe undrede jeg mig også lidt over den tilgang, som ordføreren gav udtryk for i forhold til spørgsmålet om ligestilling, for efter min opfattelse er ligestillingskampen jo en frigørelseskamp. Nu nævnte fru Samira Nawa, at det var en liberal kamp, men sådan ser jeg det jo ikke helt. Jeg ser det netop som en frigørelseskamp.

Det er jo lidt på samme måde, man kan tale om kampen for at udvikle demokratiske rettigheder. Der er det jo sådan, at hvis vi skal sikre, at folk får lige muligheder, uanset hvilken baggrund de har, skal vi også finde ud af, hvor der er barrierer – det kan være kulturelle, det kan være lovgivningsmæssige, det kan være sociale. Og når vi møder de barrierer, prøver vi på at bryde dem ned for at sikre, at der netop bliver lige muligheder. Derfor undrer det mig, at det er den der tilgang med at sige, at det handler om offergørelse eller andet, som ordføreren beskriver debatten med, for for mig at se handler også det at beskrive uligheder, beskrive barrierer jo netop om, at det er forudsætningen for, at vi kan tage frigørelseskampen.

Kl. 16:36

Formanden (Søren Gade):

Ordføreren.

Kl. 16:36

Sólbjørg Jakobsen (LA):

Jeg er ikke sikker på, at der var et spørgsmål.

Kl. 16:36

Formanden (Søren Gade):

Hr. Peder Hvelplund.

Kl. 16:36

Peder Hvelplund (EL):

Okay, men så lad mig spørge: Anerkender ordføreren, at kampen for ligestilling er en frigørelseskamp, og at forudsætningen for, at man kan føre en frigørelseskamp, også er, at man får beskrevet de forskellige barrierer, der er? Så kan ordføreren godt synes, det er skørt at tale om kvoter eller tælle kunstværk i det offentlige rum eller alt muligt andet, men hvis vi skal beskrive de forudsætninger, der er, forudsætter det vel også, at vi har en viden om det, og at vi derfor så kan træffe beslutninger ud fra det.

Kl. 16:37

Formanden (Søren Gade):

Ordføreren.

Kl. 16:37

Sólbjørg Jakobsen (LA):

Ja, jeg anerkender det fuldt ud: Det er da en frigørelseskamp. Der, hvor jeg bliver udfordret, er, når vi sætter måltal op. Hvis jeg tager en gruppe på 100 mænd og en gruppe på 100 kvinder, hvordan ved jeg så, at der forholdsmæssigt vil være ca. 60 pct. af mændene, der vil være direktører, og ca. 40 pct. af kvinderne, der vil være direktører? Det har vi intet belæg for at sige. Så hvordan kan vi have belæg for at have et måltal? Der ikke belæg for det. Der er ikke noget fagligt, der siger, at det er den fordeling, der er rigtig, i forhold til hvad mennesker vil.

Men jeg vil gerne sige, at det er fuldstændig rigtigt, at vi skal anerkende de forskelle, der er, og vi skal anerkende, at der er udfordringer, som vi skal tage op. Der er pensionsopsparinger, som er ulige – okay, er kvinder opmærksomme på det og de konsekvenser, deres valg har? Det er da fint, at vi får snakket om det, men det er ikke, fordi jeg politisk vil ind og styre det hele. Det er det, jeg opponerer imod.

Kl. 16:38

Formanden (Søren Gade):

Hr. Kim Edberg Andersen fra Nye Borgerlige.

Kl. 16:38

Kim Edberg Andersen (NB):

Tak til ordføreren. Jeg anerkender fuldt ud ordføreren som en stærk feminist. Jeg er ked af, at man skal være feminist for at være liberal, så den skal jeg lige have lov at tænke lidt over, inden jeg svarer. Jeg anser også mig selv måske ikke så meget som feminist, men da måske som liberal. Når det så er sagt, vil jeg godt anerkende ordføreren.

Men jeg synes også, vi har en tendens til at skyde hinanden noget i skoene herinde, for jeg har ikke hørt ordførerens tale som værende imod lige ret eller ligestilling, kald det, hvad man vil. Men virkeligheden er jo, at det her med kvoter sjovt nok kun bliver indført for de fede jobs. Jeg har ikke hørt, at nogen af jer vil indføre kvoter i min gamle branche, hvor vi lavede kloakrør eller hoppede ned i en kloakbrønd og rensede den. Da hørte jeg ikke om kvoter. Det er det, der nok bliver problemstillingen: Det bliver sådan en luksusligestilling i stedet for sådan en reel i kamp, og vi har så mange vigtige områder. Så er ordføreren enig i, at kvoter ofte bliver indført, når vi gerne vil have flødeskummet af en eller anden grund, men ikke så meget på de sådan helt almindelige fag? Og er ordføreren helt uenig i, at der er vigtigere ting i ligestillingen, f.eks. det med medicin, hvor det bliver udviklet til mænd, så vi får styr på den del først, og så kan vi altid snakke om kvoter, eventuelt også i kloakbranchen, senere.

Kl. 16:39

Formanden (Søren Gade):

Ordføreren.

Kl. 16:39

Sólbjørg Jakobsen (LA):

Tak for det. Altså, i forhold til kvoter vil jeg sige, at jeg kommer fra Færøerne, og det er noget, vi bruger om fisk. Det er sådan, jeg har det med kvoter, og jeg synes heller ikke vi skal have dem i ordførerens gamle branche.

I forhold til det andet spørgsmål, vil jeg sige, at ja, jeg er meget enig i, at det er vigtigt, at vi får kigget på de kønnede problemstillinger, der er, selv om der ikke er en kamp mellem mænd og kvinder længere. Men vi kommer ikke fra et ligestillet samfund, og derfor er der kønnede udfordringer, som vi skal have kigget på, f.eks. at medicin selvfølgelig også skal testes på kvinder og ikke kun på mænd. Det er noget, vi kan gribe fat om, det er noget, vi kan håndtere. Lad os tage dem en ad gangen og ikke tage det som en kamp mellem mænd og kvinder.

Kl. 16:40

Formanden (Søren Gade):

Hr. Kim Edberg Andersen.

Kl. 16:40

Kim Edberg Andersen (NB):

Tak for det. Når nu ordføreren er så positivt liberal, som hun er, er jeg også sikker på, at ordføreren vil hjælpe mig med at italesætte noget andet, nemlig det her med at mænd falder igennem systemet og mænd ikke har den retssikkerhed især med hensyn til det her med at komme på krisecenter. Den er jeg sikker på at vi får kørt i land som gode ligestillingsordførere alligevel. Men er ordføreren enig i, at det faktisk er ret store problemstillinger, vi har, med at vi ikke ved nok om, hvorfor mænd falder igennem systemet, hvorfor mænd har ligestillingsproblemer. Det er ikke, fordi jeg vil tage noget væk fra kvinderne, men er ordføreren enig i, at det også er en problemstilling, vi skal have redegjort for, nemlig hvad grundene til, at mænd ikke har ligestilling, er?

Kl. 16:41

Formanden (Søren Gade):

Ordføreren.

Kl. 16:41

Sólbjørg Jakobsen (LA):

Jeg har det på den måde, at fokuserer vi for meget på ét køn, risikerer vi at stå med undersøgelser, der kun belyser det ene køn. Det er, uanset om det er mænd eller kvinder. Så hver gang man undersøger noget, vil jeg gerne have, at man undersøger det både for mænd og kvinder.

I forhold til mænds rettigheder og at de falder igennem systemet og stadig ikke er ligestillet i serviceloven, vil jeg også kvittere over for samtlige ordførere fra samtlige partier, jeg har snakket med. Tak for den positive samarbejdsvilje, der er. Jeg er faktisk sikker på, at der endelig kommer ligestilling for mænd på det område, og det tror jeg sker på tværs af fløjene, og det sætter jeg stor pris på.

Kl. 16:41

Formanden (Søren Gade):

Der er ikke flere korte bemærkninger. Vi siger tak til fru Sólbjørg Jakobsen fra Liberal Alliance. Jeg byder velkommen til den næste ordfører, hr. Niels Flemming Hansen, Det Konservative Folkeparti.

Kl. 16:41

(Ordfører)

Niels Flemming Hansen (KF):

Mange tak for det, formand. Ja, det er Niels Flemming Hansen fra Det Konservative Folkeparti, der står her. Det er desværre ikke Mai Mercado, som normalvis er ordfører på området, så jeg læser hendes tale op.

Det Konservative Folkeparti takker mange gange for redegørelsen, og vi er enige i, at ligestilling er en grundlæggende værdi. Den årlige redegørelse gør det jo muligt for os at følge området, med øje for  hvor ligestillingen eventuelt halter efter. Heldigvis går det fremad på mange områder i Danmark: ligestilling blandt mænd og kvinder, styrkelse af lgbt-rettigheder og ligestilling på arbejdsmarkedet. Vi er naturligvis ikke i mål. Ligestillingen rækker ikke ind i mange områder, eksempelvis på arbejdsmarkedet, i minoritetsmiljøer eller på socialområdet, f.eks. på krisecentrene.

Der er mange kampe, der skal kæmpes, og jeg vil holde fast i, at vi i de kampe anskuer ligestilling på en hensigtsmæssig måde. Eksempelvis har jeg og mit parti længe talt om, hvordan man faktisk ender med en omvendt ligestilling, når man ønsker at indføre kvoter på arbejdsmarkedet, for man skal da aldrig, aldrig nogen sinde ansættes, fordi man har et bestemt køn, men fordi man har de rette kompetencer. Det er bare for at nævne et enkelt eksempel.

Mange tak for redegørelsen. Vi er kommet langt, men som jeg har nævnt her, er der også en række områder, hvor vi fortsat skal kæmpe kampene. Tak.

Kl. 16:43

Formanden (Søren Gade):

Der er ingen korte bemærkninger. Vi siger tak til hr. Niels Flemming Hansen fra Det Konservative Folkeparti. Jeg byder velkommen til hr. Peder Hvelplund fra Enhedslisten.

Kl. 16:43

(Ordfører)

Peder Hvelplund (EL):

Tak for det, formand. Jeg må også hellere starte med at bekendtgøre, at jeg ikke er blevet ligestillingsordfører. Det er fortsat fru Rosa Lund, der er det, men da hun var forhindret i at være her i dag, tager jeg debatten, og det gør jeg med meget stor glæde og fornøjelse.

Først og fremmest tak for ordet, og tak til ministeren for redegørelsen. Lad mig starte med at sige, at jeg synes, der ligger rigtig mange gode initiativer i redegørelsen, bl.a. et fokus på partnervold, hvilket vi jo heldigvis alle sammen er enige om  at der skal være, om end vi er langt fra at være i mål, da der stadig væk ikke er blevet afsat permanente midler til handleplanen bag. Vi ser selvfølgelig frem til, at den del også kommer på plads.

Et første skridt mod at løse et problem er selvfølgelig at anerkende det, og det gør vi jo heldigvis stort set alle sammen. Mange af os er i øvrigt grundlæggende enige om, at vi skal stræbe efter ligestilling, for ligestilling handler om frigørelse. Det handler om, at ingen skal frygte for deres velvære eller muligheder i livet på grund af deres køn.

Der står også en masse fine ord i ministerens ligestillingsredegørelse, og dem kan jeg jo sådan set kun erklære mig fuldstændig enig i, men samtidig kan jeg ikke lade være med at hæfte mig ved alle de ting, der ikke bliver nævnt. Spørgsmålet om abort bliver f.eks. behændigt til et spørgsmål om Danmarks forpligtigelser internationalt, og spørgsmålet er, om vi skal læse det, som om ministeren ikke har tænkt sig at tage ansvar for vores egen mangelfulde abortlovgivning. Efter Enhedslistens opfattelse er det ellers mere end på tide at tage et opgør med Danmarks formynderiske abortlovgivning, der fratager gravide retten over egen krop for i stedet for at give den til de regionale abortsamråd, der åbenbart ved bedre end dem selv.

Vi har jo set adskillige eksempler på, hvordan kvinder, der ønsker en abort efter 12. uge, får et afslag, bl.a. med baggrund i et abortsamråd, som vurderer, at deres økonomi er tilstrækkelig til, at det ikke er et problem at få et  barn, selv om det er beskrevet, at der f.eks. kan være bekymringer om trusler fra en ægtefælle. Det kan også handle om, at man, hvis man ikke føler, at man selv er i stand til at tage vare på sig selv, kan være bekymret for, om man er i stand til at tage vare på et barn. Men den slags begrundelser bliver i visse tilfælde underkendt af et abortsamråd, og derfor er der jo behov for at se på at udvide retten til den reelt frie abort efter 12. uge.

Samtidig præsenteres der ingen løsningsforslag for en af de allerstørste og mest omtalte ligestillingsudfordringer i Danmark, nemlig uligelønnen. Der er pæne sætninger om sammenhængen med det kønsopdelte arbejdsmarked, men endnu en gang bliver det ved det. Der skal sættes handling bag ordene, og med det mener jeg selvfølgelig penge. For lige nu tjener ansatte i kvindedominerede velfærdsfag, f.eks. sygeplejersker og pædagoger, markant mindre end ansatte i tilsvarende mandsdominerede fag. Lønniveauerne blev besluttet politisk med tjenestemandsreformen fra 1969, og det er derfor et politisk ansvar at gøre op med den. Det ansvar synes jeg ikke det lader til at ministeren tager på sig.

Til allersidst vil jeg også gerne kritisere, at ministeren endnu en gang forsøger at få os til at glemme, at man har lovet lgbt+-personer ret til juridisk kønsskifte. Endnu en gang bliver lgbt+-personer genstand for en identitetspolitisk kamp blandt politikere, der går mere op i at virke antiwoke end i de transkønnede børns trivsel. Hvis ikke ministeren driver de nødvendige fremskridt på ligestillingsområdet frem, fortsætter Enhedslisten i hvert fald med at gøre det. Vi vil kæmpe for retten til egen krop, også herhjemme i Danmark, vi vil kæmpe for en fair og lige løn, og vi vil kæmpe for, at lgbt+-personers rettigheder ikke bliver fejet ind under gulvtæppet. Tak for ordet.

Kl. 16:47

Formanden (Søren Gade):

Tak for det. Der er en enkelt kort bemærkning. Fru Susie Jessen, Danmarksdemokraterne.

Kl. 16:47

Susie Jessen (DD):

Tak for talen. Ordføreren kommer lidt ind på abort og abortgrænser, og det er også noget, vi kommer til at diskutere her snart. Der er jo nogle etiske dilemmaer her, bl.a. at når man er de her 14-15 uger henne, kan man se kønnet på barnet. Der er jo også nogle andre etiske dilemmaer, i forhold til hvor stort barnet er. Jeg kan huske, at da jeg var gravid, begyndte jeg at mærke spark og sådan noget omkring de 18 uger, så der er jo også noget hensyn til barnet inde i maven, der begynder at vægte meget højt. I Danmarksdemokraterne vil vi meget gerne have abortgrænsen til at blive ved de 12 uger, hvor den er nu, men hvor mener Enhedslisten abortgrænsen skal ligge henne?

Kl. 16:48

Formanden (Søren Gade):

Ordføreren.

Kl. 16:48

Peder Hvelplund (EL):

Jeg synes, det helt fundamentale i forhold til det her er, at det er kvindens ret at træffe den beslutning. Så er det klart, at ordføreren jo har fuldstændig ret i, at der er nogle etiske dilemmaer, f.eks. i forhold til hvornår et foster er levedygtigt. Der ligger grænsen jo i dag på omkring 24 uger, måske ned til 22 uger, og derfor er det også vores opfattelse, at der bør være en vis afstand fra abortgrænsen og så op til levedygtighedskriteriet, som i dag ligger på 24 uger, men som man måske kan forvente kommer ned på omkring 22 uger på sigt.

Jeg synes sådan set, at det er et fornuftigt bud, der er kommet fra Sex & Samfund på 18 uger. Jeg har bemærket, at gynækologerne og obstetrikerne taler om en abortgrænsen på 18-20 uger. Jeg ser sådan set frem til, at der også kommer en vurdering fra Etisk Råd, og at vi så med baggrund i det kan få en drøftelse af, hvor grænsen skal ligge henne. Men for mig at se er der ikke nogen tvivl om, at der er et behov for at få hævet grænsen for den fri abort.

Kl. 16:49

Formanden (Søren Gade):

Fru Susie Jessen, Danmarksdemokraterne.

Kl. 16:49

Susie Jessen (DD):

Tak for svaret. 24 uger – puha, det lyder godt nok meget sent i mine ører. Jeg har selv et for tidligt født barn. Hun vejede kun 1.800 g, da hun kom ud. Uha, det gør lidt ondt inde i mit hjerte, når jeg hører det der. Det er jo også bare hensynet til det barn inde i maven, som begynder at vægte rigtig, rigtig højt. Hvornår er det levedygtigt? Ja, okay, men vi begynder jo at kunne holde de her børn levende tidligere og tidligere, så jeg synes, det lyder, som om det er meget, meget langt henne i graviditeten. Det var en kommentar.

Kl. 16:50

Formanden (Søren Gade):

Ordføreren.

Kl. 16:50

Peder Hvelplund (EL):

Nu er det ikke, fordi jeg siger, at det er 24 uger. Det er sådan set det, der er kriteriet i dag. Altså, levedygtighedskriteriet i dag er 24 uger. Det er en sundhedsfaglig vurdering. Efter min opfattelse og efter, hvad jeg hører fra de sundhedsfaglige kredse, er der også en forventning om, at levedygtighedskriteriet formentlig over tid kan komme ned på måske 22 uger, og det er derfor, at jeg i mit svar understreger, at jeg synes, der skal være en fornuftig grænse fra abortgrænsen og op til et levedygtighedskriterie. Men derudover er jeg sådan set fuldt ud tryg ved, at kvinder selv kan træffe beslutning om, om man ønsker at gennemføre en graviditet eller man ønsker en abort.

Kl. 16:50

Formanden (Søren Gade):

Hr. Mikkel Bjørn, Dansk Folkeparti.

Kl. 16:50

Mikkel Bjørn (DF):

Jeg vil i forlængelse af fru Susie Jessens spørgsmål spørge lidt ind til Enhedslistens holdning til abortgrænsen. For udfordringen med hele diskussionen om abortgrænsen er jo, at det langt hen ad vejen er en meget arbitrær diskussion. Det vil sige, at der jo er rigtig mange forskellige lande, der har mange forskellige abortgrænser, og der er ikke rigtig nogen sådan konsensus om, hvor grænsen egentlig bør ligge. Mig bekendt er der nogle stater i USA, hvor man kan få abort helt op til dagen før fødslen, og det er i hvert fald noget, der, hvad skal man sige, skræmmer mig meget, altså hvis det var en debat, vi også skulle til at have her i Danmark. Det tror jeg dog ikke det er.

Så jeg vil egentlig bare bede Enhedslistens ordfører bekræfte, om han er enig med mig i, at en abortgrænse som den, man vist nok har i nogle stater i USA, hvor man kan få abort helt op til dagen før fødslen, er en dybt forrykt tilgang til det her spørgsmål.

Kl. 16:51

Formanden (Søren Gade):

Ordføreren.

Kl. 16:51

Peder Hvelplund (EL):

Nu skal jeg beklage, at ordføreren ikke hørte mit svar til fru Susie Jessen lige før. Der synes jeg egentlig, at jeg sagde det temmelig tydeligt, nemlig at der efter vores opfattelse i dag er et levedygtighedskriterium på 24 uger. Jeg tror, at der kan være en forventning om, at den formentlig kan rykkes ned, på grund af at teknologien simpelt hen bliver bedre – så den måske kan rykkes ned til omkring den 22. uge.

Jeg synes, at der af etiske årsager bør være en vis luft mellem en abortgrænse og det levedygtighedskriterium, der er. Og derfor tror jeg, at en abortgrænse, uden at jeg har lagt mig fast på eller Enhedslisten har lagt sig fast på, hvor den specifikt skal ligge henne, skal ligge et sted i spændet omkring måske 18. uge, måske 19. uge, måske 20. uge, altså et sted i det leje, og det er også det, som Sex & Samfund, gynækologerne og obstetrikerne har sagt.

Kl. 16:52

Formanden (Søren Gade):

Hr. Mikkel Bjørn.

Kl. 16:52

Mikkel Bjørn (DF):

Tak for det svar. Jeg vil egentlig bare lige bede ordføreren forklare mig, hvad han mener i forhold til ansvarligheden i at have en abortgrænse, som ligger efter det, som ordføreren beskriver som levedygtighedsgrænsen. Altså, er ordføreren enig med mig i, at det er en dybt uansvarlig og forrykt tilgang til det her spørgsmål, hvis man tillader abort så sent i forløbet?

Kl. 16:52

Formanden (Søren Gade):

Ordføreren.

Kl. 16:52

Peder Hvelplund (EL):

Altså, jeg kan sige, at det ikke er Enhedslistens holdning. Jeg vil ikke gå ind og dømme om, om det er forrykt eller andet. Altså, det er jo op til de stater at træffe den beslutning. Jeg synes, at det, der er afgørende og fundamentalt, er, at man har retten til fri abort; det er det, der er afgørende for Enhedslisten. Og jeg har klart tilkendegivet, hvor jeg mener, at Enhedslisten synes den grænse skal ligge, eller i hvert fald i hvilket spænd vi skal have den. Så ser jeg frem til, at vi får debatten med baggrund i de udtalelser, der har været fra både Sex & Samfund, gynækologerne og obstetrikerne og nu formentlig også snart fra Det Etiske Råd.

Kl. 16:53

Formanden (Søren Gade):

Der er ikke flere korte bemærkninger, så vi siger tak til hr. Peder Hvelplund fra Enhedslisten. Jeg byder velkommen til fru Samira Nawa, Radikale Venstre.

Kl. 16:53

(Ordfører)

Samira Nawa (RV):

Mange tak, formand. Uligestilling på tværs af køn, seksualitet og baggrund er fortsat en af vores vigtigste uløste opgaver i verden, men også herhjemme: Der er stadig sexisme i Danmark; der er stadig forskel på, hvad vi tjener; der er stadig alt for få kvinder, der har adgang til de rum, hvor magten virkelig er; der er stadig en udbredt psykisk, fysisk og seksuel vold mod kvinder, der hvert år koster kvinder livet; der er lgbt-personer, der mistrives; der er stadig mandlige ofre for partnervold, der ikke får hjælp; der er stadig kvinder, der udsættes for negativ social kontrol. Der er stadig meget at kæmpe for. Nogle af de her udfordringer sætter ministeren fokus på i redegørelsen, og det vil jeg gerne kvittere for. Men jeg håber samtidig, at vi sammen kan sætte ambitionerne højere. I næsten halvdelen af bestyrelserne i de største danske virksomheder sidder der ikke en eneste kvinde, og det kommer ikke til at gå væk af sig selv, så det har vi et politisk ansvar for at løse. Det samme gælder abortlovgivningen, der ikke er blevet ændret siden 1973; mon ikke det er på tide, at vi her 50 år efter år tør tale med hinanden om at modernisere reglerne?

Hvis vi så vender blikket mod, hvad ligestillingskampen egentlig handler om, handler det for mig om lige muligheder. Derfor vil også bruge resten af min taletid på at tale om nogle af dem, der ikke har samme mulighed som os, der sidder her i salen, men som sjældent får opmærksomhed, når snakken falder på ligestilling. Det kunne f.eks. være Ina på 46 år. Hun er gift med Claus, som er dansk officer i flyvevåbnet, hun er født i Moldova og har boet i Danmark i 12 år, taler flydende dansk og engelsk, har aldrig få sociale ydelser eller hjælp fra staten, hun har studeret, været i arbejdet, og hun har tilmed været medlem af den danske delegation, der deltager ved Kvindekommissionens årlige samling hos FN i New York. Det kunne også være Andrea, der er 27 år. Hun kom hertil fra Rumænien som 19-årig og har brugt hele sit voksne liv på at arbejde, faktisk 7½ år ud af de 8 år, hun har været her. Hun har ikke arbejdet fuld tid, fordi hun også tager to uddannelser ved siden af. Hun er blevet gift i den danske folkekirke, ejer et hus i Aars og blev sidste år mor til Kaj. Det kunne også være Sedan, der kom til Danmark for 8 år siden, da han var 11 år gammel. Han har gået i den danske folkeskole siden 5. klasse, går i gymnasiet og har et fritidsarbejde i Elgiganten og drømmer ligesom rigtig mange andre af sine klassekammerater om at få et arbejde og bidrage.

Det er mennesker, der er her, uddanner sig, arbejder, bidrager og hver dag lever deres liv på lige fod med os andre. Alligevel er de ikke helt ligestillet, for de har nemlig ingen demokratisk indflydelse og bliver derfor ikke anerkendt som en del af vores samfund. De tre personer, som jeg nævner her, er blandt de 10 pct. af den voksne befolkning i Danmark, der ikke har stemmeret. Blandt dem finder man mennesker, der har boet her i mange år, der taler dansk, der har børn i daginstitution og folkeskole, mennesker, der har fast arbejde og betaler skat, ja, sågar også en del, der er født i Danmark. På en dag som i dag, hvor vi skiftevis indtager den her talerstol med store ord om ligestilling som en grundværdi i danske samfund, mener jeg også, det er på sin plads, at vi spørger os selv på flere planer, om vi reelt lever op til de værdier, vi bryster os af. Når så stor en del af befolkningen står uden for demokratiet med pligten til at bidrage, men ikke med retten til indflydelse, kan jeg hverken se eller mærke, at vi i Danmark reelt skulle have lige muligheder uanset herkomst og baggrund. For de her mennesker har stemmer, men bliver ikke hørt og repræsenteret.

Derfor har jeg sat mig for at give de 10 pct. et talerør også helt herind i Folketingssalen, lytte til deres historie, og dele dem, sætte ansigt på nogle af de mennesker, der oplever at være alt andet en ligestillet med deres kolleger på arbejdspladsen, de andre forældre i vuggestuen, de medstuderende eller medsøstrene i mødregruppen. Og jeg håber, at flere af mine kolleger her i salen også vil være med til, at vi får rettet op på det, at en voksende del af samfundet ikke har fast plads i vores demokrati. Jeg håber, ministeren anerkender det og tager det alvorligt, at ligestilling og demokrati går hånd i hånd, at stemmeret og demokrati går hånd i hånd. Sådan var det i 1915, da vi udvidede stemmeretten, og sådan bør det også være i 2023.

Mine ambitioner på ligestillingens vegne er både mange og høje og rækker også ud over køn. Jeg glæder mig over debatten her i salen i dag, men jo også endnu mere til det samarbejde, vi skal have her i Folketinget om at sætte handling bag vores mange ord i dag. Tak.

Kl. 16:58

Formanden (Søren Gade):

Tak for det. Der er tre, der har korte bemærkninger, først hr. Mikkel Bjørn, Dansk Folkeparti.

Kl. 16:58

Mikkel Bjørn (DF):

Tak for det. Ordføreren nævner fysisk, psykisk og social vold mod kvinder og nævner også forholdene for lgbt-personer. Derfor er jeg nysgerrig efter at høre, om ordføreren er enig i, at en af, hvad skal man sige, hovedårsagerne til særlig de negative forhold for kvinder og lgbt-personer er det negative syn, som særlig oprinder i islamiske miljøer.

Kl. 16:59

Formanden (Søren Gade):

Ordføreren.

Kl. 16:59

Samira Nawa (RV):

Nej, sådan vil jeg ikke formulere det. Altså, hvis spørgsmålet går på, om der er en overrepræsentation på krisecentrene af kvinder med minoritetsbaggrund, så er det jo sådan, at det er det, tallene viser. Men at koble det til et bestemt oprindelsesland eller en bestemt religion kan jeg sådan set ikke sætte mig ind i.

Kl. 16:59

Formanden (Søren Gade):

Hr. Mikkel Bjørn.

Kl. 16:59

Mikkel Bjørn (DF):

Så ordføreren mener ikke, at det er korrekt, at der særlig i mellemøstlige stater helt generelt og gennemsnitligt er et langt mere negativt syn på bl.a. homoseksuelle, men også på kvinder.

Kl. 17:00

Formanden (Søren Gade):

Ordføreren.

Kl. 17:00

Samira Nawa (RV):

Det er klart, at når man kigger ud over de forskellige lande, der er i verden, så står vi forskellige steder. Ordføreren for Liberal Alliance var tidligere inde på forholdene for kvinders mulighed for uddannelse i et land som Afghanistan eller kvinders og mænds mulighed for at demonstrere i Iran eller lgbt+-personers muligheder i forskellige lande. Det er da klart, og det er også derfor, at jeg selv har været inde på, at der er organisationer, der arbejder specifikt med de her ting, og som man egentlig bør støtte, så vi kan komme de udfordringer og problemer til livs.

Kl. 17:00

Formanden (Søren Gade):

Fru Susie Jessen, Danmarksdemokraterne.

Kl. 17:00

Susie Jessen (DD):

Tak for talen. Jeg boede i en årrække lige ved Brønshøj Torv og havde fornøjelsen af at cykle frem og tilbage på Nørrebrogade hver dag, hvor jeg så masser af små piger med tørklæder på. Så jeg ville egentlig godt lige høre ordføreren: Hvad mener ordføreren om, at små piger går med tørklæde, og er det et ligestillingsproblem?

Kl. 17:01

Formanden (Søren Gade):

Ordføreren.

Kl. 17:01

Samira Nawa (RV):

Hvis det er noget, man – uanset om man er pige eller kvinde – er blevet tvunget i, så ja, så har vi et problem, og det findes. De eksempler findes, også i Danmark, og det er et problem. Men det er ikke et problem i sig selv, at der er piger og kvinder, der bærer tørklæde.

Det kan være, man spejler sig i sin mor eller mormor, der bærer tørklæde. Det kan være, at man netop har valgt det, fordi ens mor ikke bærer tørklæde. Der kan være så mange individuelle årsager til, at kvinder vælger at bære et tørklæde, så i sig selv er det ikke et problem. Men der, hvor der er tvang involveret, er det selvfølgelig et problem.

Kl. 17:01

Formanden (Søren Gade):

Fru Susie Jessen.

Kl. 17:01

Susie Jessen (DD):

Vil ordføreren også vedkende sig, at der er nogle symboler i tørklædet, altså i forhold til ligestilling og det der med, at man skærmer sig for mænd? Jeg har hørt flere sige det der med, at man ikke må blive fristet, altså at man skal dække sig til.

Er ordføreren ikke enig i, at der er nogle meget problematiske ting ved det her tørklæde, som man trækker ned over hovedet på små piger, lige fra de er helt små, uanset om de selv siger, at de vil det eller ej?

Kl. 17:02

Formanden (Søren Gade):

Ordføreren.

Kl. 17:02

Samira Nawa (RV):

Nej, jeg anskuer det sådan, at vi har frihed til at klæde os, som vi vil. Og for nogle indebærer det også friheden til at tage et tørklæde på, for andre indebærer det friheden til at tage tørklædet af eller tage en farverig skjorte på i stedet for den klassiske ternede. Så det handler mere om friheden til at gå klædt, som man vil.

Kl. 17:02

Formanden (Søren Gade):

Hr. Kim Edberg Andersen, Nye Borgerlige.

Kl. 17:02

Kim Edberg Andersen (NB):

Tak for det. Og tak for en god ordførertale. Jeg vil godt lige anerkende ordførerens store hjælp med hensyn til at få mænd ligestillet i forhold til § 109. Det sætter jeg stor pris på.

Når det så er sagt, vil jeg sige, at ordføreren også har et indlæg, hvor hun siger, at vi ikke er nået i mål endnu, og det er jeg fuldstændig enig i. Men jeg vil godt spørge ordføreren, om ikke vi risikerer nogle gange, når politikere blander sig, at det, vi gør, skader mere, end det gavner. Og der vil jeg godt fremhæve fru Susie Jessens parti, som er blevet bedt om at sende en kvindelig finansordfører af Danmarks Radio, og vi har lige lavet en aftale med Danmarks Radio om, at de skal sørge for kønsdiversitet, sørge for, at der er lige mange af begge køn. Og har vi ikke en stor forpligtigelse til at sørge for, at det her ikke fører til tåbeligheder? For vi gør jo det her, for at alle skal få det bedre, men det skal jo ikke føre til tåbeligheder, og er ordføreren ikke enig i, at vi nogle gange måske har en tendens til at ville løse noget uden helt at have overskuet, hvad konsekvenserne bliver?

Kl. 17:03

Formanden (Søren Gade):

Ordføreren.

Kl. 17:03

Samira Nawa (RV):

Jeg vil også gerne kvittere for det gode samarbejde omkring voldsudsatte mænd, som naturligvis også skal have hjælp, i øvrigt også deres børn. Det ser jeg frem til at vi i fællesskab får løbet i mål.

Det er klart, at opmærksomhed er godt, at vi alle sammen tænker os om, er godt, men det skal selvfølgelig heller ikke udløse skøre ting. Men jeg synes da godt, at jeg vil sige højt, når jeg kigger mig omkring her i forhold til ligestillingsordførere og noterer mig, at to af herrerne er standin for en kvindelig ligestillingsordfører, at så er vi altså ret mange kvinder i det her selskab, og det er da sådan et wakeupcall, måske også til vores egne partier, i forhold til at der da også godt kan være mænd, der kan varetage det her ordførerskab. Så på den måde er det jo godt at have en opmærksomhed og også handle på den.

Kl. 17:04

Formanden (Søren Gade):

Hr. Kim Edberg Andersen.

Kl. 17:04

Kim Edberg Andersen (NB):

Det er heller ikke, fordi jeg ikke anerkender, at man sådan naturligt ud fra sit eget køn har et syn på verden, som så også gør, at man opdager nogle problemstillinger. Det er jeg fuldstændig klar over. Og jeg mener nu, at jeg bliver rigtig godt behandlet i udvalget af kvinderne, når jeg fremstiller de her mandlige problemstillinger. Men det er for mig dybest set et spørgsmål om, at jeg er ked af det, når vi gør det til en kampplads. Der er ting, hvor vi er uenige, og der skal vi kæmpe, men jeg er ked af det, når vi gør det til en kampplads, hvor det bliver ligestilling på bekostning af et køn i stedet for ligestilling mellem kønnene. Det var mere en kommentar end et spørgsmål.

Kl. 17:05

Formanden (Søren Gade):

Ordføreren.

Kl. 17:05

Samira Nawa (RV):

Jamen det er en kommentar, som jeg godt vil følge op på, for jeg er helt enig, og jeg synes faktisk, at eksemplet omkring mænd udsat for partnervold er rigtig godt, i forhold til at det jo har været negligeret i alt, alt for mange år – også selv om vi måske som Folketing er enige om, at her er der faktisk en gruppe, som har brug for vores hjælp. Og det skal jo netop ikke ske på bekostning af, at voldsudsatte kvinder får den hjælp, de har behov for. Men vi kan også tale om mænds sundhed, vi kan tale om selvmordsraten blandt mænd. Der er desværre stadig mange områder inden for ligestilling at kæmpe for, både i forhold til kvinder, mænd, lgbt+-personer.

Kl. 17:06

Formanden (Søren Gade):

Tak for det, og der er ikke flere korte bemærkninger. Vi siger tak til fru Samira Nawa fra Radikale Venstre, og jeg byder nu velkommen til hr. Mikkel Bjørn, Dansk Folkeparti.

Kl. 17:06

(Ordfører)

Mikkel Bjørn (DF):

Tak for det. Vi taler om ligestilling, redegørelse om ligestilling og handlingsplan for ligestilling. Måske skulle vi begynde med at afsøge, hvad det egentlig er for en ligestilling, vi taler om, og om vi overhovedet kan blive enige om en fælles definition. Er det ligebehandling i lovgivningen? Er det ligelig fordeling af støvsugningstjansen i weekenderne? Er det lige deling af regningen på første date? Er det resultatlighed, altså det, at der end ikke på gruppeniveau må opstå gennemsnitlige forskelle, fordi mænd og kvinder gennemsnitligt er forskellige og derfor også har forskellige værdier, ambitioner og prioriteringer i tilværelsen? Er det troen på, at mænd og kvinder er ens, at al forskel mellem kønnene er grundet i opdragelse eller social påvirkning?

Er det troen på og kampen for, at ligestilling først og fremmest handler om kvinders rettigheder – vel at mærke om en snæver kreds af kvinders adgang til positive særrettigheder, når det kommer til bestyrelsesposter eller repræsentation i forskningsverdenen eller for den sags skyld i medieverdenen? Det har vi netop set et eksempel på med en mandlig ordfører fra Danmarksdemokraterne, der blev fravalgt i en debat på grund af sit køn. Er det kampen for, at kun kvinder har ret til lovsikret hjælp i tilfælde af partnervold, hvilket et flertal i Folketinget inklusive regeringen netop har stadfæstet? Ministeren, der ellers præsenterer denne redegørelse om ligestilling, gør sig altså skyldig i præcis den form for kønsdiskrimination, hun udadtil hævder at ville bekæmpe.

Eller er ligestilling en forståelse, både i dansk og international kontekst, af først og fremmest den voldsomme og formørkede kvindeundertrykkelse, vi alt for ofte ser i islamiske miljøer, hvor kvinder holdes fanget i mørke gevandter eller underlægges social kontrol i deres offentlige virke?

Svarene blæser i vinden, og ligestilling er ellers nærmest blevet et helligt ord i tiden. Alle emner kan på næsten forunderlig vis ende med at handle om ligestilling, til trods for at der absolut ingen enighed er om, hvad ligestilling egentlig er. Alligevel taler vi om det, som om det var et begreb, vi alle sammen er enige om hvad betyder. Hvis du går ind for ligestilling, er du feminist, hører jeg indimellem, men når jeg så samtidig kan konstatere, at størstedelen af de mennesker, der benytter prædikatet feminist i deres offentlige virke, ofte viderekolporterer dybt løgnagtige påstande om bl.a. en 15 ptc.s diskriminativ lønforskel mellem mænd og kvinder eller kræver politiske tiltag, der ender med at være dybt diskriminerende i andre henseender, så ligestilling i stedet bliver ensbetydende med diskrimination, ja, så bliver jeg en lille smule bekymret.

Først og fremmest ligger der jo i selve feminismebegrebet, at det beskæftiger sig med det feminine. Det giver selvfølgelig mening i lande, hvor kvinder virkelig undertrykkes, især mellemøstlige og nordafrikanske lande. I Danmark er kvinder ikke undertrykt. Det betyder ikke, at vi ikke hver især, såvel mænd som kvinder, kan møde individuelle uretfærdigheder, men der er ikke noget patriarkat, som man indimellem hører i debatten der er. Selv afholder jeg mig fra at kalde mig feminist, så længe hovedparten af dem, der gør det, abonnerer på synspunkter og idéer, der ligger milevidt fra, hvad jeg selv tror på. Det gælder idéer om, at der ingen forskel er eller må være på mænd og kvinder; at vi skal ende med de samme resultater, til trods for at vi gennemsnitligt set er vidt forskellige og derfor træffer forskellige valg i tilværelsen; at et køn skal nyde særrettigheder, og at kun få feministernes analyse af udfordringerne i tilværelsen skal tages alvorligt.

Lad os da i stedet hylde forskelligheden, samtidig med at vi accepterer og anerkender, at nogle mennesker er unikke og anderledes. Det er absurd at høre partier giver udtryk for, at det må være udtryk for kønsdiskrimination, når der ikke er en 50 pct. ligelig kønsfordeling i erhvervslivets lederstillinger, uden samtidig at hævde det samme om fordelingen af mandlige og kvindelige håndværkere, vejarbejdere, jord- og betonarbejdere, sygeplejersker og pædagoger. Ligestillingsparadokset er, at i de lande, hvor der er størst frihed til selv at vælge den vej i tilværelsen, man individuelt allerhelst vil gå, vælger mænd og kvinder faktisk mere klassiske kønsfag. Mænd vælger i højere grad fysiske håndværksfag, og kvinder i højere grad omsorgsfag.

Kl. 17:11

Det er ikke ensbetydende med, at der ikke skal være rig mulighed for at afvige fra den tendens, men i et frit samfund, hvor frie mennesker kan træffe frie valg, vil vi aldrig nogen sinde nå et punkt, hvor der er ligelig repræsentation i alle dele af vores samfund – ikke uden en massiv og tyrannisk statsmagt, der ved hjælp af brutale magtværktøjer tvinger folk til at træffe valg i overensstemmelse med statens ønsker, fordi vi herindefra måtte have et ideologisk ønske om, at mænd og kvinder ikke må være forskellige.

Ligestilling er ikke at sætte rammer for, hvor mange der bør være af enten det ene eller det andet køn i et givent erhverv. Ligestilling er at give begge køn mulighed for at få en uddannelse i de erhverv, de interesserer sig for, og dernæst at lade det være op til frie individer at forfølge deres egne ambitioner og interesser. Regeringens problematisering af, at der stadig er et kønstraditionelt valg i forhold til uddannelse, går altså på tværs af menneskers egne valg og prioriteter i tilværelsen. Det er ikke, som der ellers lægges op til, det offentliges opgave at bruge skattekroner på at lave et kvotesystem eller forfølge en ambition om at få lige repræsentation i bestræbelsen på at opnå en kunstig kønsbalance. Hvis den offentlige sektor ønsker at være en effektiv og samtidig attraktiv arbejdsplads, bør man til enhver tid ansætte den bedste til ethvert job uanset køn: kvalifikation frem for køn.

Ligestillingsdebatten og derfor også den her redegørelse ender alt for ofte med at blive en teatralsk kønskamp baseret på fiktiv diskrimination, i stedet for at man fokusere kræfterne der, hvor man virkelig kunne gøre en forskel, bl.a. i kampen mod morbid social kontrol af piger og kvinder. Ministeren nævner i sin redegørelse ambitionen om at fremme ligestilling blandt indvandrere og flygtninge. Det lyder jo umiddelbart positivt, men hvilke redskaber vil regeringen tage i brug? Hvilke konsekvenser skal social kontrol have? Vil man kæmpe for et forbud mod tørklæder i folkeskolen, hvor små piger bliver påtvunget tørklæder helt ned i de små klasser? Vil man inddrage eventuelle sociale ydelser eller udvise familier, der sender deres døtre på genopdragelsesrejser eller gifter dem væk til markant ældre mænd i hjemlandet? Vi mangler svar.

I stedet bruger vi folketingsudvalgenes tid på at diskutere, om ikke der bør rende nogle mennesker rundt her på Christiansborg og tælle, hvor mange af malerierne der mon forestiller kvinder. Ministerens redegørelse indeholder også et afsnit om tryghed for lgbt-personer, men nævner intet om, at den største og mest konkrete trussel mod disse personer udgår fra netop de islamiske miljøer. Vil man på den baggrund indføre et moratorium for den indvandring, der forøger utrygheden for de selv samme personer? Næppe.

Sidst i redegørelsen nævnes muligheden for et forbud mod såkaldt omvendelsesterapi, hvor f.eks. homo- og biseksuelle forsøges omvendt eller kureret gennem eksempelvis bøn. Uden at beklikke den ambition undrer det mig, at man fuldstændig forbigår den kirurgiske og hormonelle omvendelsesterapi på børn, der netop er blevet drøftet på et samråd her i Folketinget. Det handler om fagligt udokumenterede forsøg med farlige krydshormoner, der gives til børn helt uden lægefagligt belæg eller positiv empiri, og ovenikøbet kønskorrigerende kirurgi. Tænk, at man lader psykisk sårbare børn, der står midt i den mest massive ombygning af krop og sind, tage så skelsættende beslutninger – beslutninger om irreversible medicinske og siden kirurgiske indgreb, som kan gøre børnene sterile eller øger chancen for knogleskørhed og kræft.

Alt i alt er denne redegørelse om ligestilling en lukken øjnene for mange af de relevante problemer, når det kommer til vores behandling af både piger og drenge og kvinder og mænd. Det er luftige floskler uden anden effekt end at have en nydelig signalværdi. Vi håber, at regeringen kommer på bedre tanker, og at man vil overveje det hykleri og den enøjethed, vi alt for ofte er vidne til, når talen falder på ligestilling. Tak for ordet.

Kl. 17:15

Formanden (Søren Gade):

Tak for det, og der er to korte bemærkninger. Det er først fra fru Trine Bramsen, Socialdemokratiet.

Kl. 17:15

Trine Bramsen (S):

Sidste år blev der anmeldt 2.360 voldtægter, og der blev dræbt 12 kvinder ved partnerdrab. Mener ordføreren ikke, at det er et ligestillingsproblem?

Kl. 17:15

Formanden (Søren Gade):

Ordføreren.

Kl. 17:15

Mikkel Bjørn (DF):

Jeg mener, det er et kæmpe problem. Men altså, jeg synes, at hvis man taler om det som et ligestillingsproblem, taler man også om, at der på en eller anden måde skal være en ligelighed i partnerdrab; der skal være lige mange drab på mænd som drab på kvinder. Altså, det har jeg ikke nogen entydig målsætning om.

Jeg har egentlig bare en målsætning om, at der er så få som muligt, og det synes jeg selvfølgelig vi skal gøre alt for at sikre.

Kl. 17:15

Formanden (Søren Gade):

Fru Trine Bramsen.

Kl. 17:15

Trine Bramsen (S):

Omkring 27 pct. af kvinder, der færdes på gaderne, er utrygge. Mener ordføreren, det er et ligestillingsproblem?

Kl. 17:16

Formanden (Søren Gade):

Ordføreren.

Kl. 17:16

Mikkel Bjørn (DF):

Jeg mener, det er et kolossalt problem, som bl.a. bunder i, at vi i mange år har ført en alt, alt for lempelig udlændingepolitik og taget imod alt for mange mennesker, som grundlæggende gør gaderne usikre, overfalder folk, voldtager kvinder.

Altså, det ser vi bare gang på gang, og der undrer det mig, at bl.a. ordførerens parti ikke tager større ansvar for den politik, Socialdemokratiet selv har været med til at føre på det her område.

Kl. 17:16

Formanden (Søren Gade):

Fru Astrid Carøe, Socialistisk Folkeparti.

Kl. 17:16

Astrid Carøe (SF):

Tak for det. Jeg kunne godt tænke mig, om ordføreren kunne reflektere en lille smule over, om der er biologisk forskel på danske kvinder og italienske kvinder; det gælder for den sags skyld også i forhold til danske mænd og italienske mænd. For i Italien er det sådan set sådan, at 25 pct. af sygeplejersker er mænd, hvilket er et meget højere tal end i Danmark. Så enten er det, fordi de er sådan helt biologisk anderledes end os i Italien, eller også er det, fordi de gør noget andet i deres uddannelsessystem, som gør, at mænd føler sig mere tilpas på uddannelser og et arbejdsmarked, hvor der er flest kvinder.

Jeg synes, det kunne være interessant, hvis ordføreren ville reflektere lidt over det, altså om der ikke er nogle steder, hvor vi kan sætte ind, særlig der, hvor vi faktisk mangler noget arbejdskraft, sådan at både uddannelsessystemet og arbejdsmarkedet kan blive mere rummeligt. Eller er det bare, fordi italienske mænd og kvinder er anderledes end danske mænd og kvinder?

Kl. 17:17

Formanden (Søren Gade):

Ordføreren.

Kl. 17:17

Mikkel Bjørn (DF):

Det vil jeg meget gerne svare på. Jeg nævnte det faktisk også i min tale, hvis ordføreren hørte efter, nemlig det forhold, at der er det ligestillingsparadoks, at i de lande, hvor du har mest frihed til at vælge den vej i tilværelsen, du allerhelst vil, eksempelvis Danmark og særlig de skandinaviske lande, er der faktisk en større kønsubalance i valg af eksempelvis erhverv.

Så det er jo klart, at i nogle lande, hvor man er mere tvunget til at tage et bestemt job, måske af økonomiske årsager eller noget andet, vil der være flere mænd, der vælger omsorgsfag, og kvinder, der vælger håndværksfag, altså hvis det er noget, de er tvunget til af økonomiske årsager. Men i et land som bl.a. Danmark, hvor man har fuld frihed til at vælge den vej i tilværelsen, man allerallerhelst vil, træffer kvinder og mænd gennemsnitligt bare vidt forskellige valg, og det synes jeg overhovedet ikke er noget problem.

Kl. 17:18

Formanden (Søren Gade):

Fru Astrid Carøe.

Kl. 17:18

Astrid Carøe (SF):

Jeg hørte sådan set godt, hvad ordføreren sagde, og jeg synes, det er lidt frækt at sige, at jeg ikke hører efter, for det var jo lige præcis derfor, jeg stillede spørgsmål til det. Det er fint nok, hvis ordføreren ikke mener, at man har lige så meget frihed i Italien som i Danmark. I Norge er der også mange flere mandlige sygeplejersker, end der er i Danmark, og der er ved gud lige så meget frihed til at vælge en uddannelse, som der er i Danmark.

Kunne vi ikke godt gøre noget for at gøre uddannelsessystemet og arbejdsmarkedet mere rummeligt, særlig på de områder, hvor vi mangler noget arbejdskraft, så vi kan få flere ind på de uddannelser og senere en større arbejdsstyrke ind på arbejdsmarkedet? Det gælder f.eks. sygeplejerskefaget.

Kl. 17:18

Formanden (Søren Gade):

Ordføreren.

Kl. 17:18

Mikkel Bjørn (DF):

Jeg synes, det er rigtig fint med rummelighed, men det er ikke en selvstændig målsætning for mig, at der skal være enten flere mandlige sygeplejersker eller flere kvindelige jord- og betonarbejdere. Altså, jeg synes, at det vigtigste er, at frie individer kan træffe frie valg baseret på deres egne ambitioner og bestræbelser i tilværelsen. Det er det, der er vigtigt for mig. Jeg har ikke en eller anden målsætning om, at der skal være en fordeling på 50-50 eller 30-40 eller noget helt andet i forhold til fordelingen af mænd og kvinder; det har jeg ikke.

Kl. 17:19

Formanden (Søren Gade):

Tak for det, og så vil jeg lige komme med en lille bemærkning om, at vi ikke plejer at påberåbe os højere magter her, og det gør vi heller ikke i dag. Og så giver jeg ordet til fru Sólbjørg Jakobsen.

Kl. 17:19

Sólbjørg Jakobsen (LA):

Tak for det. Det er egentlig et opfølgende spørgsmål på ordføreren fra Socialdemokratiets spørgsmål: Kan ordføreren anerkende, at man sagtens kan se problemstillinger, som rammer ét køn mere end et andet, uden at det skal være et ligestillingsproblem, som skal hænges op på en kasse, der fortæller, at vi ikke har samme muligheder i livet?

Kl. 17:19

Formanden (Søren Gade):

Ordføreren.

Kl. 17:19

Mikkel Bjørn (DF):

Ja, det tror jeg. Selvfølgelig kan man det. Altså, at se eksempelvis voldtægtsproblematikken og den forskel, der er i, at flere kvinder bliver voldtaget end mænd, som en ligestillingsproblematik synes jeg grundlæggende er dybt forfejlet. Jeg tror aldrig nogen sinde, vi kommer et sted hen, hvor der er lige så mange mænd, der bliver voldtaget, som der er kvinder. Det kommer vi ganske enkelt ikke på grund af biologiske forskelle mellem mænd og kvinder.

Men det ændrer jo ikke på, at vi skal gøre vores absolut ypperste for at sikre, at så få mennesker – hvad end det er kvinder eller mænd – som muligt bliver udsat for den form for hændelser.

Kl. 17:20

Formanden (Søren Gade):

Fru Sólbjørg Jakobsen.

Kl. 17:20

Sólbjørg Jakobsen (LA):

Tak for det. Jeg er helt enig. Kan ordføreren måske så også være enig i, at man kan lave noget støtte, og at man kan lave noget lovgivning, som primært er målrettet ét køn, og som fokuserer på ét køn, og at vi som borgerlige, der ofte ikke helt ser de samme ligestillingsproblemer, godt kan være med til at lave handleplaner mod vold, mod drab og mod voldtægt, der primært rammer kvinder, og at vi gerne vil være med til at finde løsninger for at nedbringe det, selv om vi altså ikke vil sætte det samme mærkat på det?

Kl. 17:20

Formanden (Søren Gade):

Ordføreren.

Kl. 17:20

Mikkel Bjørn (DF):

Jeg er fuldstændig enig. Mænd og kvinder er gennemsnitligt forskellige, og det vil de til alle tider være, og det at forsøge at indrette lovgivningen, som om der ikke var nogen forskel, synes jeg derfor selvfølgelig er dybt forfejlet.

Lige nu er der jo eksempelvis en diskussion om kvindelig værnepligt, og der kan jo være en konkret nødvendighed i forhold til at få flere kvinder ind i værnepligten, også fordi vi helt generelt mangler værnepligtige. Men det betyder ikke, at der ikke kan være en forskel, der gør, at det var legitimt nok, at vi i mange år havde en indretning, hvor det primært var mænd, der tog værnepligten.

Kl. 17:21

Formanden (Søren Gade):

Tak for det. Hr. Peder Hvelplund, Enhedslisten.

Kl. 17:21

Peder Hvelplund (EL):

Tak for det. Jeg vil egentlig bare godt spørge ordføreren, om ordføreren anerkender, at der er kønnet ulighed i samfundet.

Kl. 17:21

Formanden (Søren Gade):

Ordføreren.

Kl. 17:21

Mikkel Bjørn (DF):

Jeg skal bare forstå det. Det er jo igen det der med, hvad det er for et ligestillingsbegreb, vi taler om her. Altså, der bliver sagt kønnet ulighed. Jo, der er forskel på mænd og kvinder, og det er jo i sig selv en ulighed, altså at det ikke er det samme, og at vi træffer forskellige valg, og at det udarter sig i forskellige resultater. Men det er jo ikke nødvendigvis et problem.

Så det kommer lidt an på, hvad du mener med kønnet ulighed. Er det en negativ ting, vi taler om her? Eller er det bare det forhold, at mænd og kvinder er forskellige og de gennemsnitligt set har forskellige værdier og ambitioner, og at det derfor også udarter sig i forskellige resultater, når vi kigger statistisk på det?

Kl. 17:22

Formanden (Søren Gade):

Hr. Peder Hvelplund.

Kl. 17:22

Peder Hvelplund (EL):

Det kunne jo f.eks. være, når vi ved, at mænd i langt højere grad er udsat for depressioner. Der er en langt større andel af mænd, der begår selvmord. Så kunne det godt ske, at det gav anledning til, at man ville undersøge, hvorfor det egentlig er sådan, og om der er nogle ting, man kunne gøre i forhold til det. Altså, det er jo et eksempel på en kønnet ulighed.

Et andet eksempel kunne være spørgsmålet om løn, altså at der er kvinder, der får mindre i løn, end mænd gør, og der kunne det jo godt ske, at det så var interessant at finde ud af, hvorfor det egentlig er sådan, og om man skulle gøre noget ved det. Der vil jeg bare sige, at set fra Enhedslistens synspunkt er ligestillingskampen en frigørelseskamp, og det handler sådan set om at sikre lige og frie muligheder for alle mennesker uanset baggrund.

Kl. 17:23

Formanden (Søren Gade):

Ordføreren.

Kl. 17:23

Mikkel Bjørn (DF):

Jeg er fuldstændig enig med ordføreren i, at det kan være meget relevant at kigge på baggrundsvariabler. Derfor irriterer det mig også, at der, når vi eksempelvis taler ligestilling og lønforskelle og sådan noget, så bliver bragt et tal på bordet, der hedder 15 pct. i diskriminativ lønforskel, og at debatten mere eller mindre slutter der, og at vi så aldrig nogen sinde debatterer de tusind andre baggrundsvariabler, som mere eller mindre kan forklare hele lønforskellen. Det er jo det, der er udfordringen, og lad os have en ærlig debat om, hvad der er op og ned.

Når vi kan se, at der er mellem ca. 3 og maks. 7 pct.s. lønforskel mellem mænd og kvinder, som ikke kan forklares ud fra de baggrundsvariabler, der er i nogle af de analyser, vi har på området, så lad os da tale om den procentdel i stedet for at stå her og udbrede os om 14 pct. og alt muligt andet, som har med noget helt andet at gøre. Altså, det er jo grundlæggende en skævvridning af debatten.

Kl. 17:23

Formanden (Søren Gade):

Tak for det. Der er ikke flere korte bemærkninger. Vi siger tak til hr. Mikkel Bjørn fra Dansk Folkeparti, og jeg byder velkommen til hr. Noah Sturis fra Alternativet.

Kl. 17:24

(Ordfører)

Noah Sturis (ALT):

Tak for ordet. Jeg bliver til tider mødt med argumentet om, at vi har opnået ligestilling i Danmark i dag.  Man siger, at kvinder stadig kæmper for retten til ikke at bære tørklæde i Iran, retten til fri abort i Ungarn eller retten til at være homoseksuel i Polen, og at vi, fordi vi heldigvis er så meget længere i Danmark, ikke har mere at kæmpe for, når det kommer til ligestilling. Men jeg bliver glad for at høre, at man i debatten i dag i store træk anerkender, at vi ikke er i mål endnu – heller ikke herhjemme.

I Alternativet har vi en vision om, at Danmark ikke bare skal være det bedste land i verden, men det bedste land for verden, og hvis vi vil være det og befordre en bæredygtig udvikling uden for Danmarks grænser, kan vi det ved at sørge for vores egen bæredygtige udvikling herhjemme og tydeligt vise, at ligestilling er opnåeligt. For ligestilling giver frihed til at vælge det liv, man ønsker for sig selv, og der er vi ikke helt endnu.

Men det glæder mig at læse ministerens redegørelse om perspektiv og handlingsplan for ligestillingen, som tegner nogle ret progressive linjer for at fremme ligestillingen, både i Danmark og mere globalt set. Som vi også har været inde på tidligere i debatten, er det kønsopdelte arbejdsmarked med til at fastholde en lønforskel mellem kønnene, men vi er efterhånden også blevet mere bevidste om, at der selv inden for samme branche og samme arbejdsplads findes en lønforskel mellem kønnene; den er måske ikke på de 15 pct., men den eksisterer stadig væk.

En del af det kan forklares af kvindernes usynlige arbejde i hjemmet, hvor kvinder stadig i dag varetager en større del af de huslige pligter, hvilket kan føre til, at de i lavere grad dedikerer lige så meget af deres tid til arbejdet og derfor vil have færre muligheder for lønforhøjelser og forfremmelser, og hvis det er deres ønske, er det jo helt fint. Men der er også en del af forklaringen, som ligger i fordelingen af barslen, som altid har været meget ulige fordelt mellem kønnene og har medført, at kvindernes bruttoindkomst falder næsten 30 pct. efter fødslen af første barn, hvor det ingen betydning har for mændene.

Derfor ser vi i Alternativet meget frem til at se, hvordan den øremærkede barsel fremadrettet vil påvirke fordelingen af barslen i forhold til køn, og om barselsfordelingen er blevet mere lige i forhold til kønnene. Det er ikke, fordi absolut ligestilling er målet i sig selv, men hvis det er det, som familien ønsker, er det vigtigt. Vi lider stadig under, at vores samfund har haft virksomheder og bestyrelser, hvor der kun har siddet mænd i mange år, hvilket gør den nødvendige kulturændring om mere ligestilling i bestyrelser og direktioner svær at opnå uden politiske tiltag, og her ved vi altså bare, at et værktøj som kvoter er noget af det, som vil skabe en kulturændring.

Personligt er jeg splittet. Jeg er grundlæggende meritokrat, og det tror egentlig også at de fleste, som advokerer for kønskvoter, er. Men når vi har flere topchefer, der hedder Lars, end vi har kvindelige topchefer i det hele taget, peger det på en usynlig kønskvotering og en kultur, der favoriserer mænd. Altså, der er forskning, der viser, at vi, når vi ansætter folk – også blot til bestyrelser – ansætter vi i højere grad folk, som ligner mere os selv. For mig er det måske et af de største argumenter for kønskvoter, fordi kønskvoter så tvinger os til at tage stilling til og bryde med de underliggende bias, der gør, at så få kvinder sidder i bestyrelser. Så det er stadig relevant at undersøge muligheden for at indføre kvoter i bestyrelser på forsøgsbasis, og forhåbentlig er det ikke noget, der er nødvendigt permanent.

Men ligestilling handler om mere end kun kvinders rettigheder og muligheder, og vi opnår først reel ligestilling, når alle uanset køn, etnicitet og seksualitet har de samme muligheder. Langt flere mænd dør af sygdomme, som kan forebygges, og er i langt højere grad påvirket af marginaliseringer, som ikke blot påvirker mænds ligestilling, men samfundet generelt, og derfor kræver det også, at vi handler på at styrke mænd fysiske og psykiske sundhed.

Derudover ved vi også, at flere mænd bor på gaden og er fanget i et misbrug, og at mænd har en større tendens til at begå kriminalitet. Det tyder også på, at socialt udsatte mænd får færre børn, oplever flere livsstilssygdomme, tjener mindre og dør tidligere. De her statistikker skal vi sammen have opløst og ændret, således at socialt udsatte mænd ikke forbliver hjemløse og overrepræsenteret i kriminalitetsstatistikker og dør tidligere, men derimod har mulighed for at bryde stigmatiseringen og søge hjælp og benytte samfundets udbud og tilbud. Socialt udsatte mænd kan bl.a. hjælpes gennem støtte til flere og bedre krisecentre målrettet mænd på kanten af livet eller mænd, der er ofre for partnervold. Derudover vil behandlingstilbuddet til voldsudøvende mænd kunne hjælpe dem ud af kriminaliteten og tilbage på rette spor, og jeg er glad for, at ministeren arbejder på tiltag, der også kan hjælpe mænd. For det er også ligestilling.

Men ligestilling er også mere end bare køn, og vi har problemer med ligestillingen, når det kommer til etniske minoritetsdanskere, som endnu ikke har fået statsborgerskab og stemmeret. I stedet ser vi mennesker, der er opvokset i Danmark, føler sig danske, taler dansk, arbejder og uddanner sig i Danmark, og som er danske, men som endnu ikke har et statsborgerskab og bliver meddelt, at de skal sendes hjem til det land, de kom fra for 15 år siden, da de knap nok kunne sige fem ord på kurdisk.

Kl. 17:29

Det glæder mig også at læse om ministerens fokus på lgbt+-personers muligheder og trivsel og ønske om, at vi alle skal have mulighed for at udfolde os frit og bestemme over eget liv og egen krop. Vi ved, at lgbt+-personer er en udsat og marginaliseret gruppe, når det kommer til ligestilling. Det er et område, som kræver målrettet politisk fokus, og jeg er glad for at mærke, at ligestillingsministeren også handler på lgbt+-handlingsplanen.

Men et vigtigt område for Alternativet vil være at sikre, at alle har frihed til at bestemme over egen krop og eget køn, hvor  staten bør ikke begrænse unges muligheder, når det kommer til køn, men hvor lgbt+-unge i stedet vil blive anerkendt og mødt med respekt af myndighederne og systemet i højere grad end i dag. Derfor kæmper vi for, at man skal kunne skifte juridisk køn, før man bliver 18 år.

For i Alternativet mener vi ikke, at staten bør blande sig i, hvilket køn børn og unge identificerer sig som, men vi ønsker at styrke lgbt+-personers trivsel, og her ved vi, at muligheden for juridisk kønsskifte er en del af løsningen. I sidste ende så vi egentlig gerne, at vi gjorde op med et kønsbinært samfund og gjorde cpr-numrene kønsneutrale; det vil ikke have betydelige administrative omkostninger, men i stedet have betydelige effekter for lgbt+-personens personlige trivsel. De ville ikke opleve at blive outet i mødet med offentlige institutioner og private virksomheder.

I sidste ende er jeg glad for ministerens overordnet progressive fokus på at se ligestillingen som noget, der endnu ikke er opnået i Danmark, og som noget mere end blot et fokus på kvinders rettigheder. Hvis vi styrker alles muligheder for at udfolde deres potentiale og deltage i samfundet, kommer det i sidste ende kun os alle til gavn, og jeg ser frem til samarbejdet i den korte tid, hvor jeg trods alt er herinde, og til at løfte dagsordenen videre med jer. Tak.

Kl. 17:30

Den fg. formand (Erling Bonnesen):

Mange tak for det. Der er en række korte bemærkninger, og den første er til hr. Niels Flemming Hansen, Konservative. Værsgo.

Kl. 17:30

Niels Flemming Hansen (KF):

Mange tak for det. Alternativet mener, at Danmark skal være et bedre land for verden. Sådan tror jeg at ordføreren udtrykte sig. Hvordan hænger det sammen med, at man ønsker at blande sig i familiernes frie valg i forhold til bl.a. barsel eller at ordne hjemmet? Jeg tror, ordføreren nævnte noget med, at kvinder brugte for meget tid på at ordne hjemmet. Kan man ikke prøve at forklare det og lige sætte nogle ord på, hvordan det gør Danmark et bedre sted for verden?

Kl. 17:31

Den fg. formand (Erling Bonnesen):

Ordføreren.

Kl. 17:31

Noah Sturis (ALT):

Jeg ved ikke, om de to ting direkte kobles, men ved at vise, at ligestilling er opnåeligt i Danmark, viser det også, at det er opnåeligt andre steder i verden, hvor der ikke er ligestilling. Så kan vi altid diskutere kønskvoter eller barsel.

Kl. 17:31

Den fg. formand (Erling Bonnesen):

Hr. Niels Flemming Hansen.

Kl. 17:31

Niels Flemming Hansen (KF):

Tak. Ja, det kan vi da altid gøre. En anden ting er, at man åbenbart også ønsker at blande sig i selvstændige erhvervsdrivendes måde at drive deres virksomhed på. Jeg er selv selvstændig erhvervsdrivende. Det er jeg blevet, for at der ikke er nogen, der skal blande sig i, hvordan jeg driver min virksomhed – jeg har i øvrigt en bestyrelse bestående af både mænd og kvinder, hvilket er godt for virksomheden – men det er der jo ingen virksomheder der vil finde sig i at staten skal gøre, og da slet ikke at Alternativet skal gøre. Og hvordan hænger det så sammen med, at vi skal gøre Danmark til et bedre sted for verden?

Kl. 17:32

Den fg. formand (Erling Bonnesen):

Ordføreren.

Kl. 17:32

Noah Sturis (ALT):

Altså, som jeg også var inde på, er jeg selv meget splittet med hensyn til kønskvoter. Det er ikke, fordi jeg synes, det er en superfed løsning, men vi ser bare i vores nabolande, at det har virket, og at det har været med til at skabe en kulturændring. Og hvis det er en kulturændring, som vi i Folketinget synes er den rette vej at gå, og som vi i Danmark synes er den rigtige vej, så ja.

Kl. 17:32

Den fg. formand (Erling Bonnesen):

Mange tak for det. Den næste er fru Sólbjørg Jakobsen.

Kl. 17:32

Sólbjørg Jakobsen (LA):

Tak for det, og tak for talen. Jeg vil egentlig gerne forsøge at få klarlagt, hvad der skal til for at definere et ligestillingsproblem. I min optik er det, når man bliver forskelsbehandlet og man bliver stillet dårligere på baggrund af sit køn. Nu tager ordføreren barsel op. For barsel har en effekt på ens økonomi og på ens karriere, men det har den samme effekt for mænd som for kvinder. Vi har ikke en barselslov til kvinder og en barselslov til mænd.

Der er flere kvinder, der tager barsel, og derfor er der flere, der rammes af det. Vil man forbedre barselsvilkårene, er det også en fin, valid politisk sag. Men det er en barselssag. Hvorfor er det et ligestillingsproblem, blot fordi der er flere af det ene køn, der vælger det? Hvorfor skal vi tage alt det? Der er næsten intet i verden, der fordeler sig fifty-fifty. Der er så mange problemstillinger, og hvis man mener, at barslen ikke er god nok, så er den heller ikke god nok til mændene. Men så er det en barselsproblematik og ikke en ligestillingsproblematik. Hvor definerer ordføreren at der er et ligestillingsproblem i forhold til barslen?

Kl. 17:34

Den fg. formand (Erling Bonnesen):

Ordføreren.

Kl. 17:34

Noah Sturis (ALT):

Jeg har vennepar, hvor manden og kvinden har valgt at tage barslen ligeligt, og det er jo fantastisk. Problemet ligger i, hvis mænd gerne vil tage mere barsel, men de ikke føler, at de kan på grund af kulturen, på grund af arbejdspladsen, på grund af at de så ikke kommer videre ... Du er nødt til at uddybe det en lille smule.

Altså, vi kan ikke definere et helt målrettet måltal, og det er heller ikke en fifty-fifty-ligestilling, der er målet.

Kl. 17:34

Den fg. formand (Erling Bonnesen):

Så er det fru Sólbjørg Jakobsen.

Kl. 17:34

Sólbjørg Jakobsen (LA):

Jeg uddyber gerne. Man kan sagtens have en ambition om at gøre det mere acceptabelt for mænd at tage barsel eller for kvinder at lade være. Men der bliver ikke forskelsbehandlet, og bliver man som den ene forælder sat tilbage, fordi man tager tre fulde barsler og den anden ikke gør det, så synes jeg, at det er en interessant debat at rejse, hvordan man kan tilrettelægge det i hjemmet. Jeg vil f.eks. mene, at man, hvis man er i et forhold, hvor der er en, der tager fuld barsel tre gange, så skal tage en intern snak om, hvordan man fordeler sin pensionsformue. For det er da en snak, jeg opfordrer unge kvinder til at tage, altså at snakke om, hvordan man sparer penge op, så man bliver stillet lige i sin egen familie.

Men hvorfor er det et ligestillingsproblem her i salen, når barslen og reglerne er ens for mænd og kvinder?

Kl. 17:35

Den fg. formand (Erling Bonnesen):

Ordføreren.

Kl. 17:35

Noah Sturis (ALT):

I Alternativet havde vi jo egentlig også helst set, at det, da man lavede øremærket barsel, blev lagt oveni, sådan at man ikke forringede mulighederne. Men eftersom det ikke var en mulighed, syntes vi, at det var det rigtige at gøre.

Kl. 17:35

Den fg. formand (Erling Bonnesen):

Så er det hr. Mikkel Bjørn.

Kl. 17:36

Mikkel Bjørn (DF):

Tak for det. Ordføreren nævner det her med, at der er flere kvinder, der går ned i løn, efter at de har fået det første barn, og det er jo udtryk for, at der er flere kvinder end mænd, der vælger, når de har fået børn, at tilbringe noget mere tid sammen med deres børn. Synes ordføreren, at det er kvinderne, der her træffer det forkerte valg – at det mændene, der træffer det rigtige valg ved at tilbringe mindre tid sammen med deres børn, og at det er kvinderne, der træffer det forkerte valg ved at prioritere familielivet og de personer, de netop har bragt til verden, noget, der burde betyde allermest for alle mennesker, nemlig ens egne børn?

Kl. 17:36

Den fg. formand (Erling Bonnesen):

Ordføreren.

Kl. 17:36

Noah Sturis (ALT):

Næh.

Kl. 17:36

Den fg. formand (Erling Bonnesen):

Hr. Mikkel Bjørn.

Kl. 17:36

Mikkel Bjørn (DF):

Så undrer det mig bare, at ordføreren nævner det i sin tale – altså, hvis ikke det er et problem, hvorfor så overhovedet nævne det? Hvis det er fuldstændig fremragende og fint, at flere mænd end kvinder vælger at bruge mere tid på arbejdet og flere kvinder end mænd vælger at bruge tiden sammen med deres børn, hvorfor så bringe det op i en ligestillingsdebat, hvis ikke det er, fordi der er et problem?

Kl. 17:37

Den fg. formand (Erling Bonnesen):

Ordføreren.

Kl. 17:37

Noah Sturis (ALT):

Altså, det er jo et problem der, hvor mænd gerne vil tage mere barsel, men ikke har mulighed for det. Jeg tror ikke, jeg kan svare bedre.

Kl. 17:37

Den fg. formand (Erling Bonnesen):

Så har jeg ikke flere på min liste, og så siger vi tak til ordføreren. Så kan vi gå videre til den næste ordfører, og det er Nye Borgerliges ordfører, hr. Kim Edberg Andersen. Værsgo.

Kl. 17:37

(Ordfører)

Kim Edberg Andersen (NB):

Tak for det. Vi har haft en forholdsvis lang debat i dag om ligestilling. Den har faktisk været så lang, at det med ligestilling på formandsstolen ændrede sig. For vi havde ligestilling en overgang med én mand og én kvinde, men så kom der en mandlig formand til sidst, og så blev det skævt. Grunden til, at jeg starter der, er, at vi nogle gange, når vi taler om ligestilling, fokuserer på en kønskamp, og det er jeg lidt ked af. Jeg er ligestillingsordfører for at sørge for, at mænd og kvinder har lige rettigheder. Hvis vi i samfundet ser, at nogen bliver undertrykt på grund af sit køn, så er vi her for at tage en dialog og finde en god løsning.

Men jeg er ikke tilhænger af f.eks. kvoter. Jeg ser, at det er en udløber af en debat, vi har haft, som har ført til en flødeskumsretorik, altså at det kun er i toppen af samfundet, vi ønsker de her kvoter. For jeg hørte ikke, at kvoter var interessante i forbindelse med ham, der tømmer toiletvognen. Jeg hørte ikke, at kvoter var interessante i de jobs, hvor mænd er overrepræsenteret i dødsulykker, fordi de jobs er farlige. Det var ikke der, jeg hørte om kvoter, det var i forbindelse med flødeskummet, altså toppen af samfundet. Så synes jeg desværre, at ligestillingsdialogen tager en drejning, hvor jeg ikke synes, at den er super væsentlig, men hvor det meget kommer til at handle om gode statements på Facebook. Vi kan høste nogle likes og tæmme nogle stemmer, som ofte råber rigtig højt.

Ligestilling for mig er, når jeg bliver klogere i debatten i dag, som f.eks. når jeg bliver klar over, at der er medicin, der er udviklet til mænd, og som vi ikke har gidet at sørge for også bliver udviklet til kvinder. Det er en ligestillingsproblematik, vi kan forholde os til herinde. Det er da ikke i orden, selvfølgelig er det ikke det. Ligestilling for mig handler om, at jeg, da jeg kom i Folketinget, læste, at mænd ikke havde lov til at komme på krisecenter, fordi de var mænd. Det er da en væsentlig ligestillingsdebat. Der har vi da dummet os, og så kan vi finde en god løsning, og det har vi faktisk gjort som samlet udvalg.

Jeg kommer godt nok fra et arbejdsområde og en kultur, hvor det, man troede var en feminist, var, hvis man vejede under 100 kg, for så blev det betegnet som feminint. Det er, fordi jeg kommer fra et sted, hvor jeg som udgangspunkt er opdraget til, at kønnene er lige. Det er de, kønnene skal behandles lige, og de skal have lige rettigheder. Jeg er ikke sikker på, at lige stilling er det, som alle danskere ønsker. Men vi ønsker alle sammen for vores børn, at de som udgangspunkt har lige ret til tingene – lige ret til at tjene en god løn, men også lige ret til at fravælge det sidste avancement i løbet af en sygeplejerskeuddannelse, fordi man vælger at få tre børn, som man synes det er vigtigt at man går hjemme hos. Det være sig mand eller kvinde, det er ligegyldigt for mig. Det er ikke derfor, jeg er her som ligestillingsordfører.

Jeg kommer til at være konstruktiv over for alle de forslag, jeg hører herinde, for I er nogle dygtige ordførere, som alle sammen brænder for specifikke områder. Men jeg kommer også til at sige fra, når jeg føler, at vi trækker et slør for øjnene, fordi vi som Ligestillingsudvalg er bange for at se, at der er en undertrykkelse af kvinder begået af mænd primært blandt udlændinge fra MENAPT-landene. Vi kan se den, og ministeren har faktisk i den rapport og den redegørelse, vi har fået i dag, dokumenteret, at der er et problem. Det skal vi ikke sky, når vi snakker ligestilling. Vi bliver nødt til at have modet til også at sige, at det skal vi løse, for det er dæleme også et problem. Vi ved, at det skygger for de her børn, hvis mor har gået hjemme. De får en anden tilgang til tingene. Det nævner vi i alle andre debatter. Mor og far skal arbejde, for det har indflydelse på børnene. Det er det, der gør dem mobile i forhold til det sociale niveau, de er på. Men vi lukker øjnene for det, hvis det er kvinder fra MENAPT-landene, der går hjemme. Der skal vi være mere modige.

Jeg er her ikke for at starte den helt grimme debat. Som jeg sagde til ministeren, er der nogle emner, man kunne nævne på talerstolen herinde, som ville få blodet til at koge i os alle sammen – eller vi ville i hvert fald have godt røde ansigter, når vi gik fra. Jeg vil gerne takke jer alle sammen, jeg har kæmpe respekt for jeres alle sammens arbejde. Vi er uenige i nogle steder, og der tager vi kampen. Jeg håber ikke, det bliver en kønskamp, men en kamp for reel ligestilling. Tak for ordet.

Kl. 17:41

Den fg. formand (Erling Bonnesen):

Tak for det. Der er en kort bemærkning, og det er fra fru Samira Nawa.

Kl. 17:42

Samira Nawa (RV):

Tak. Tak for en god tale og også for et godt samarbejde og en god ånd i, hvordan vi skal løse de ligestillingsproblemer, som vi jo så kan blive enige om. Ordføreren kom ind på kvoter, og det er heller ikke min favorit, men jeg har bare en anerkendelse af, at det er det, der skal til, hvis vi gerne vil have flere kvinder på topposter. Men jeg vil høre, om ordføreren så, hvis vi ser bort fra det instrument, anerkender, at det er et problem, at der er forskellig kønsfordeling, også i flere brancher og ikke kun på ledelsesposter. Ordføreren var selv inde på nogle af de fag, hvor det primært er mandligt domineret.

Kl. 17:42

Den fg. formand (Erling Bonnesen):

Ordføreren.

Kl. 17:42

Kim Edberg Andersen (NB):

Jeg anerkender, at der er et problem, hvis vi har sat rammer der ligefrem gør, at kvinder ikke har en adgang til at blive kloakmestre. Jeg anerkender, at hvis mænd ikke kan få lov til at blive dyrepassere, er det et problem. Men jeg har også sådan tålmodighedens nådegave i forhold til at sige, at virkeligheden er, at vi ved, at allerede i folkeskolen bliver drengene uddannet dårligere, og at kvinderne får langt de højeste uddannelser. Virkeligheden er så også, at i virksomhederne er det de højest uddannede og de bedst egnede, der bliver ansat til at være bestyrelsesmedlemmer. Og så kan vi sige, at vi har meget travlt med at nå det lige nu, men jeg tror faktisk, at lige om lidt kommer vi til at have en diskussion om, hvordan mit køn kan få lov til at komme ind i en bestyrelse, for det viser sig faktisk, at kvinderne er højere uddannet og bedre egnet. Og det er der, hvor jeg gerne vil hen, nemlig at man ikke kommer derind på grund af køn, men at man kommer derind, på grund af at det er det, man er bedst til, og at man simpelt hen er den bedste til jobbet.

Kl. 17:43

Den fg. formand (Erling Bonnesen):

Fru Samira Nawa.

Kl. 17:43

Samira Nawa (RV):

Tak. Grunden til, at jeg lige spurgte lidt ind til det, er, at et andet forslag, som vi har diskuteret i sidste samling før valget, jo netop kunne være sådan en kønskommission, hvor man kunne se på uddannelsesvalget, som, i hvert fald hvis du spørger mig, kan være styret af normer, i forhold til om man er mand eller kvinde; så træffer man også forskellige uddannelsesvalg, som jo så netop fører til et kønsopdelt arbejdsmarked. Og det er jo noget andet end kvoter og i hvert fald mindre indgribende, om man vil. Så det var for at høre, om ordføreren kunne se sig selv i det.

Kl. 17:44

Den fg. formand (Erling Bonnesen):

Ordføreren.

Kl. 17:44

Kim Edberg Andersen (NB):

Ordføreren kan i hvert fald godt se sig selv i, at vi faktuelt ved, at mange kvinder ikke vælger STEM-uddannelserne. STEM-uddannelserne giver de allerbedst lønnede job, der er, men de kan ikke lide at læse matematik, mens de går i folkeskole, og synes, at fysik er kedeligt, og noget sådan noget. Så måske er det noget, man skal snakke om som familie og som en del af opdragelsen, hvor man skal sige: Det er søreme fedt at læse fysik, kemi og biologi og blive ingeniør, også som kvinde. Men der viser redegørelsen jo faktisk også, at mænd er meget mere villige til at vælge kvindebaserede fag, end kvinder er til at hoppe den anden vej. Så det er måske mere en familiemæssig og en opdragelsesmæssig ting, at vi skal bygge oven på det med, at kvinder er fede og de kan, hvad de vil.

Kl. 17:45

Den fg. formand (Erling Bonnesen):

Så er det fru Susie Jessen.

Kl. 17:45

Susie Jessen (DD):

Tak for talen. Det er altid en fornøjelse, og jeg vil også bare lige benytte lejligheden til at sige tak for, at Nye Borgerlige fremsatte det her beslutningsforslag om ligestilling af mænd og kvinder, der er ofre for partnervold. Det er rigtig, rigtig vigtigt, og det er jeg også glad for at vi forhåbentlig kommer videre med på et eller andet tidspunkt.

Jeg har egentlig et spørgsmål, for nu kommer vi jo til at diskutere det her med abortgrænsen på et eller andet tidspunkt, når Det Etiske Råd kommer med deres nye anbefalinger om, hvor abortgrænsen skal ligge. Så jeg kunne godt tænke mig at høre, hvor Nye Borgerlige står der. Altså, hvor vil I gerne have abortgrænsen henne?

Kl. 17:45

Den fg. formand (Erling Bonnesen):

Ordføreren.

Kl. 17:45

Kim Edberg Andersen (NB):

Jamen Nye Borgerlige er jo faktisk sådan meget åbne over for at høre, hvis Det Etiske Råd kommer med noget, der bare viser, at den her 12-ugersgrænse er frygtelig galt, og at det simpelt hen er det værste, vi nogen sinde har gjort. Men som udgangspunkt ligger vi altså et sted, hvor vi siger, at 12 uger fungerer ret godt, og derfor skal der også meget vægtige argumenter på bordet, før det bliver mig, der kommer op og siger, at det søreme skal være 12, 14, 18 uger.

Jeg har ingen børn selv og har aldrig, du ved, stået i den her situation, men jeg synes, at det bliver problematisk for mig, når grænsen for abort nærmer sig grænsen for, hvornår man faktisk kan få et levendefødt barn. Så bliver det sådan et rigtig etisk og problematisk dilemma for mig.

Kl. 17:46

Den fg. formand (Erling Bonnesen):

Fru Susie Jessen.

Kl. 17:46

Susie Jessen (DD):

Tak for det. Jamen det lyder, som om vi også er nogenlunde på samme bølgelængde der, så det er jeg glad for. Tak.

Kl. 17:46

Den fg. formand (Erling Bonnesen):

Ordføreren.

Kl. 17:46

Kim Edberg Andersen (NB):

Jamen selv tak, og også tusind tak for opbakningen til forslaget om ofre og mænd.

Kl. 17:46

Den fg. formand (Erling Bonnesen):

Der er en spørger, og det er hr. Mikkel Bjørn.

Kl. 17:46

Mikkel Bjørn (DF):

Det er bare, fordi Det Etiske Råd nu blev nævnt, og jeg vil bare bede ordføreren bekræfte, at han er enig med mig og nok også Dansk Folkeparti i, at Det Etiske Råd jo ikke er nogen autoritet på det her område, men at det  – hvad skal man sige – er et organ af mennesker, der er udpeget af andre mennesker med politiske synspunkter, og at deres anbefaling på det her område mere er en holdningstilkendegivelse, end det er et objektivt synspunkt.

Kl. 17:47

Den fg. formand (Erling Bonnesen):

Ordføreren.

Kl. 17:47

Kim Edberg Andersen (NB):

Nu kender ordføreren, hr. Mikkel Bjørn, mig jo, og det er ikke så længe siden, vi var i parti sammen, så mon ikke hr. Mikkel Bjørn også godt ved, at jeg ikke kommer til at falde på halen, bare fordi man har en fin titel, der så hedder Det Etiske Råd? Men jeg anerkender også, at der sidder nogle mennesker, der kan komme med noget fakta, og jeg er altid villig til at forholde mig til fakta.

Men som jeg også sagde tidligere, skal det være meget vigtigt, før jeg har tænkt mig at flytte mig i forhold til selve ugegrænsen.

Kl. 17:47

Den fg. formand (Erling Bonnesen):

Hr. Mikkel Bjørn frafalder sin anden korte bemærkning. Så siger vi tak til ordføreren. Der er ikke flere korte bemærkninger. Så er vi igennem ordførerrækken, og så kan vi give ordet til ministeren for ligestilling.

Kl. 17:47

Ministeren for ligestilling (Marie Bjerre):

Tak for ordet, og tak for en rigtig god debat. Seks ud af ti danskere mener, at vi har ligestilling i ledelse. 42 pct. af de mandlige lønmodtagere mener, at der i høj grad er ligestilling på det danske arbejdsmarked; det samme gælder kun for 16 pct. af de kvindelige lønmodtagere. 48 pct. af mændene og 38 pct. af kvinderne har i en undersøgelse fra MEGAFON fra 2019 erklæret sig enige i, at kampen for ligestilling mellem kønnene er gået for vidt.

Det er tal og undersøgelser, der afspejler en af de måske største ligestillingsudfordringer i Danmark, nemlig at der er en udbredt forestilling om, at vi har ligestilling. Fakta viser noget andet. Der er en stor uoverensstemmelse mellem, hvad danskerne tror om ligestilling, og hvordan det rent faktisk forholder sig med ligestillingen.

Jeg ved godt, at der er ligestillingsministre før mig, der har stået på talerstolen og sagt stort set det samme. Erkendelsen er ikke ny. Men hvad gør vi så for at vende billedet? Hvordan får vi skabt større samhørighed mellem opfattelse og fakta? Det er altså fakta, som viser, at der fortsat i høj grad er behov for at fremme reelt lige muligheder.

Jeg tror, at det handler om også at få mændene og drengene med. Det skal ikke forstås sådan, at mænd skal deltage i kampen for ligestilling. Nej, ligestillingskampen skal også handle om de kønnede udfordringer, som spænder ben for mænds og drenges lige muligheder. Det skal ikke være på bekostning af et tydeligt fokus på kvinders manglende ligestilling, for det blik er der både historisk og nutidig grund til at fastholde.

Kvinder har gennem tiden skullet kæmpe for at få de samme rettigheder som mænd: stemmeret, adgang til det politiske liv, adgang til uddannelse og arbejde, ligeløn, retten til ikke at blive diskrimineret, til ikke at blive afskediget ved graviditet og til ikke at skulle acceptere seksuel chikane, retten til fri abort. Det er rettigheder, som vi heldigvis i dag er enige om. Det er rettigheder, som er helt grundlæggende i det danske samfund. Der skal være lighed for loven – for kvinder såvel som for mænd.

Men har vi så ligestilling, fordi det er opnået? Nej. Det har vi ikke, når fakta viser, at 44 pct. af de største virksomheder ikke har en eneste kvinde i deres bestyrelse; at 0,1 pct. af investeringer går til startups med kun kvindelige stiftere, mens 89,1 pct. går til startups med udelukkende mandlige stiftere; at kvinder i gennemsnit tjener 7 pct. mindre end mænd med det samme job på den samme arbejdsplads; at hver femte unge kvinde har været udsat for uønsket seksuel opmærksomhed det seneste år, mens det er mindre end hver 20. unge mand; at der i gennemsnit dræbes en kvinde hver måned af dennes partner eller ekspartner; og at otte ud af ti ofre for partnerdrab er kvinder.

Normer og stereotype forestillinger om køn er fortsat en barriere for, at kvinder og mænd reelt har lige muligheder i vores samfund. Men hvor kvinderne halter efter mændene i arbejdslivet, i politik, i ledelse og i forskning og er mere udsatte for partnervold, seksuel chikane og overgreb, ja, så er mænds sundhed dårligere end kvinders, mænd er mere kriminelle, oftere hjemløse, dårligere uddannet, de tager mindre barsel og er sjældnere bopælsforældre for deres børn efter en skilsmisse.

Derfor skal vi også tale om mænd og drenge, når vi taler om ligestilling. Sådan tror jeg at vi hen ad vejen kan vende billedet. Sådan tror jeg at vi får en konstruktiv dialog om de udfordringer, der stadig er, og som er en barriere for reelt lige muligheder. Det skal ikke være på bekostning af kampen for kvinders ligestilling, men skal ske samtidig med den.

Noget af det første, jeg kastede mig over som ligestillingsminister, var at få afsluttet arbejdet i forhold til partnervold og partnerdrab, som min forgænger har igangsat. Vi har sammen afsat et historisk højt beløb til initiativer i en ny handlingsplan mod partnervold og partnerdrab. Vi skal nemlig ikke acceptere, at kvinder dræbes, fordi de er kvinder. Vi skal ikke acceptere, at kvinder – eller mænd – udsættes for partnervold.

Kl. 17:52

Ja, der er forskel på den vold, som mænd og kvinder udsættes for, men både mænd og kvinder skal hjælpes. Derfor har jeg også sagt meget klart, at vi skal afsøge mulighederne for at få ligestillet tilbuddene til voldsudsatte mænd og kvinder. Vi vil også øge kvinders tryghed i nattelivet og arbejde for at få flere kvindelige iværksættere.

Jeg har kastet mig over at igangsætte et arbejde på tværs af ministerier for at få skabt et øget fokus på og en helhedsorienteret tilgang til mænd og drenges ligestillingsudfordringer. Ligesom vi ikke skal acceptere, at kvinder er underrepræsenteret i toppen af det danske samfund, skal vi altså heller ikke acceptere, at tre ud af fire hjemløse er mænd; at mænd oftere begår selvmord end kvinder; at ni ud af ti, der har mistet livet efter en arbejdsulykke, er mænd; at mænd lever kortere end kvinder; at mænd oftere diagnosticeres med misbrug, bliver spilafhængige eller ender i kriminalitet; at mange drenge er bange for, at andre vil se ned på dem, hvis de græder eller udviser tegn på ensomhed eller svaghed.

Det handler også om køn og de normer og forventninger, vi har til manden. Det handler om at turde tale om det og sætte fokus på det. I den kommende tid vil jeg derfor afholde dialogmøder, og jeg vil besøge relevante organisationer og eksperter for at drøfte mulige indsatser i forhold til mænd og drenges ligestillingsudfordringer.

Det og meget andet kan I læse om i regeringens perspektiv- og handlingsplan for ligestilling for 2023. Planen er regeringens arbejdsprogram for året. Det viser et samlet billede af ligestillingsinitiativer på tværs af ministerier – i alt 56 initiativer på 13 ministerområder. Perspektiv- og handlingsplanen blev udarbejdet, da regeringen stort set lige var tiltrådt. Derfor afspejler den i år heller ikke det fulde arbejdsprogram. F.eks. er aftalen om SSA-reserven indgået efter planens tilblivelse. Det samme gælder også for finansloven for 2023. Perspektiv- og handlingsplanen kan derfor ikke stå alene.

Som det fremgår af regeringsgrundlaget, er regeringen grundlæggende optaget af, at alle uanset køn har lige muligheder og rettigheder for at udfolde deres fulde potentiale, gå på arbejde og deltage i vores samfund. Vi skal have flere kvinder til at lykkes i toppen og færre mænd til at havne på bunden. Det ser jeg frem til at arbejde sammen om, ligesom jeg ser frem til at samarbejde om mange af de emner, som vi i dag har bragt op i den her debat. Tusind tak for at have nævnt æresdrab, social kontrol, ligeløn, abort, kønsbalance på uddannelse, men også særlig anerkendelsen af lgbt+-personer. Det er et vigtigt område for regeringen. Regeringen vil følge op på handlingsplanen for lgbt+-området. Der er 39 initiativer, hvor langt hovedparten forløber planmæssigt. Jeg ser særlig frem til arbejdet i forhold til regnbuefamilier, hvor vi afventer en afdækning af, hvad der kan lade sig gøre af løsningsmuligheder for regnbuefamilier. Det er et vigtigt arbejde. Regeringen har også besluttet at intervenere i Europa-Kommissionens retssag mod Ungarn for diskrimination af lgbt+-personer. Tak for at have bragt mange af de her gode emner op i den her debat, og tak for jeres store engagement.

Kl. 17:56

Den fg. formand (Erling Bonnesen):

Mange tak for det. Der er en række korte bemærkninger, og den første er fra fru Samira Nawa.

Kl. 17:56

Samira Nawa (RV):

Tak for talen og redegørelsen. For snart 3 timer siden eller måske mere stillede jeg et spørgsmål til den socialdemokratiske ordfører, som blev henvist til ministeren, og det drejer sig jo om, at der er en ubalance i uddannelsessystemet og i den måde, som mænd og kvinder vælger uddannelse på, og det afspejler sig også i arbejdsmarkedet og løn osv.

Venstre havde et beslutningsforslag i sidste periode, som var smaddergodt, men som ikke blev stemt igennem. Men der var alligevel en ret stor opbakning til, at man skulle have den her kønskommission, så det ikke er normer, der står i vejen, hverken for drenge eller piger, mænd eller kvinder i forhold til valg af uddannelse. Er det noget, som ligestillingsministeren har fokus på og bringer ind i regeringen?

Kl. 17:57

Den fg. formand (Erling Bonnesen):

Ministeren.

Kl. 17:57

Ministeren for ligestilling (Marie Bjerre):

Tak til fru Samira Nawa for at stille spørgsmålet, og også tak for at stille spørgsmålet for 3 timer siden, så jeg lige har haft lejlighed til at dykke lidt nærmere ned i det.

For det er jo ganske rigtigt, at Venstre fremsatte et beslutningsforslag, B 175, om at nedsætte en kommission for at afdække de udfordringer, der er i forhold til kønsubalancer i uddannelse. Det er en vigtig problematik. Beslutningsforslaget blev jo ikke vedtaget, og Radikale Venstre stemte heller ikke for. I stedet for indgik man en aftale med den daværende regering om at nedsætte en ekspertgruppe, der skulle undersøge de her problematikker. Det forslag blev jo i øvrigt stemt igennem med opbakning fra Venstre.

Der er lige nu en ekspertgruppe, som arbejder i Børne- og Undervisningsministeriet med netop at se på, hvad man kan gøre for at løse nogle af de problematikker, der er med kønsubalance i vores uddannelsessystem. For det er et kæmpeproblem. Derudover er der også et partnerskab mellem arbejdsmarkedets parter, som kigger på området. For det er et vigtigt arbejde, og vi har en meget skæv fordeling på vores uddannelser, og derfor er det en vigtig problematik for regeringen.

Kl. 17:58

Den fg. formand (Erling Bonnesen):

Fru Samira Nawa.

Kl. 17:58

Samira Nawa (RV):

Tak. Jeg noterede mig også, at ministeren skriblede flittigt. Noget andet, som vel også snart er 3 timer siden, var, at Venstres ordfører egentlig var ret positiv i forhold til talen om barsel, og der ville jeg høre regeringens holdning.

Jeg er med på ressortopdelingen osv., men ligestilling dækker mange ting og – mener jeg i hvert fald – også barsel. Så hvordan ser ligestillingsministeren på, at vi har øremærket barsel til fædre, når det kommer til lønmodtagere, men ikke til ledige og ikke til selvstændige?

Kl. 17:58

Den fg. formand (Erling Bonnesen):

Ministeren.

Kl. 17:58

Ministeren for ligestilling (Marie Bjerre):

Ja, barselsområdet hører jo ressortmæssigt til på beskæftigelsesområdet, men jeg synes også, det er vigtigt at tage det op i en debat som den her. For det, at der nu både er øremærket barsel til kvinder og til mænd, og at vi nu har fået reel og formel ligestilling, er enormt vigtigt for ligestillingskampen. Så derfor føler jeg og mener jeg også, at den hører hjemme i den her debat.

Det er korrekt, at der ikke gælder øremærkning i forhold til selvstændige, og det gør der ikke, fordi vurderingen der var, at der med de udfordringer, der er der, var behov for en større fleksibilitet.

Kl. 17:59

Den fg. formand (Erling Bonnesen):

Så er det fru Susie Jessen.

Kl. 17:59

Susie Jessen (DD):

Mange tak for en god tale, og jeg vil også sige tak for, at ministeren har så stort et fokus på mændene og drengene, som vi jo også skal have med, og tak for en god debat i det hele taget – 3 timer. Jeg tror, der sidder nogle folk, der skal førstebehandle nogle ting, der er lidt trætte af os lige nu, men sådan må det jo være.

Jeg har egentlig nogle spørgsmål. Ministeren nævnte, at ministeren har igangsat et arbejde på tværs af ministerier, og jeg har haft sådan lidt af et fokus på den her Kommission for den glemte kvindekamp, som jo blev nedsat i sidste periode, og om den skulle videreføres. Så vidt jeg er orienteret, ligger den stadig i skuffen, og man er jo kun kommet med de første delanbefalinger, der handler om børnene, og man skal så videre med arbejdet med teenagerne og de voksne, med hensyn til hvordan man modvirker social kontrol i indvandrermiljøer. Så jeg vil egentlig også høre, om ministeren vil være med til at lægge et pres i forhold til at få det her op at køre igen. For jeg synes faktisk, det er rigtig vigtigt, og mange af de delanbefalinger, der var i den første rapport, var jo virkelig gode. Altså, det er noget, vi rigtig godt kan tage udgangspunkt i. Så jeg vil bare lige høre, hvad holdningen er her.

Kl. 18:00

Den fg. formand (Erling Bonnesen):

Ministeren.

Kl. 18:00

Ministeren for ligestilling (Marie Bjerre):

Jeg kan ikke svare så konkret på lige præcis det arbejde med den glemte kvindekamp, fordi det ligger i Udlændinge- og Integrationsministeriet. Men det, jeg i hvert fald kan sige, er, at det er enormt vigtigt for regeringen at prioritere det her område, og det følger også af regeringsgrundlaget, at vi ikke vil acceptere vold og negativ social kontrol. Så det er et meget vigtigt arbejdsområde for regeringen, og det fylder i øvrigt også en del i perspektiv- og handlingsplanen, som jeg også har noteret mig er blevet bemærket her i debatten.

Men området ligger hos udlændinge- og integrationsministeren, lige såvel som Kommissionen for den glemte kvindekamp også gør det, og regeringen har endnu ikke taget stilling til, i hvilket omfang det arbejde skal fortsætte.

Kl. 18:01

Den fg. formand (Erling Bonnesen):

Fru Susie Jessen.

Kl. 18:01

Susie Jessen (DD):

Tak. Jeg vil så egentlig også lige høre noget. For der er jo mange sådan holdningstilkendegivelser i den her redegørelse, men jeg mangler noget konkret i forhold til netop det her område, som jeg har prøvet at have lidt fokus på i dag.

Hvorfor er der ikke nogen konkrete initiativer i forhold til de ligestillingsproblemer, vi møder hos folk, der har indvandrerbaggrund i Danmark?

Kl. 18:01

Den fg. formand (Erling Bonnesen):

Ministeren.

Kl. 18:01

Ministeren for ligestilling (Marie Bjerre):

Der er jo en række konkrete initiativer – 56 konkrete initiativer – i perspektiv- og handlingsplanen, herunder også initiativer på udlændinge- og integrationsområdet. Det er jo på tværs af 13 ministerier, og som jeg også sagde før, er bekæmpelse af negativ social kontrol et vigtigt område for regeringen.

Kl. 18:01

Den fg. formand (Erling Bonnesen):

Så er det hr. Kim Edberg Andersen.

Kl. 18:01

Kim Edberg Andersen (NB):

Tak til ministeren for en god redegørelse. Jeg kender jo ministeren fra Nordjylland, og jeg ved, at ministeren også brænder for mænds rettigheder. Det ved jeg hun gør, også selv om hun ikke helt får kredit for det herinde. Men jeg havde egentlig et spørgsmål til ministeren. Nu har vi hørt, at Norge og Sverige er foran os på ligestillingsområdet, og jeg har jo faktisk fremsat et forslag om, at vi får noget mere ligestilling, altså at vi mænd efter norsk forbillede får undersøgt mænds problemstillinger.

Når det bliver fremsat her i maj, kan jeg så forvente, at ministeren bakker fuldtonet og helhjertet op om det? Hun har, så vidt jeg ved, 6 måneder til at få det gjort færdigt, for det skal jo bare være nedsat i 2023.

Kl. 18:02

Den fg. formand (Erling Bonnesen):

Ministeren.

Kl. 18:02

Ministeren for ligestilling (Marie Bjerre):

Tak for spørgsmålet, og tak for beslutningsforslaget, som jeg også har bemærket, og jeg glæder mig også meget til at tage den debat, når vi har debatten om det. For det er helt korrekt, som jeg også sagde i min tale, at det er et stort fokusområde for mig, at vi begynder at tale om, at der er nogle ligestillingsudfordringer i forhold til drenge og mænd.

Hvordan det helt præcis skal tilrettelægges, skal vi jo have en debat om, og der ser jeg også frem til at have den debat til maj måned.

Kl. 18:03

Den fg. formand (Erling Bonnesen):

Hr. Kim Edberg Andersen.

Kl. 18:03

Kim Edberg Andersen (NB):

Jeg tænkte nok, at ministeren sådan lige ville have en lem åben, i forhold til hvordan det skal være, og det er også derfor, jeg har valgt at fremsætte det med baggrund i noget, der er gennemarbejdet fra Norge.

Vi er meget sammenlignelige lande i det her, og de er jo blevet fremhævet til at være gode på ligestillingsområdet. Så jeg håber, det bliver en forholdsvis smal sag at få noget så ligestillingsagtigt som mænds problemstillinger undersøgt.

Kl. 18:03

Den fg. formand (Erling Bonnesen):

Ministeren.

Kl. 18:03

Ministeren for ligestilling (Marie Bjerre):

Jeg er rigtig glad for, at hr. Kim Edberg Andersen bringer emnet op. For det er et vigtigt emne, og vi skal da søge inspiration fra andre lande, altså om der er andre lande, der gør det bedre på det her område. Det er ikke nødvendigvis en dyr kommission, der skal til. Det kan være, at man kan lave noget andet.

Jeg har allerede igangsat et tværministerielt arbejde og vil tage en række møder med interessenter på det her område. For jeg tror sådan set, der ligger en række løsningsforslag, som vi allerede kan gribe fat i, og så er det da med at gøre det.

Kl. 18:04

Den fg. formand (Erling Bonnesen):

Så er det fru Astrid Carøe.

Kl. 18:04

Astrid Carøe (SF):

Tak for det, og tak for en rigtig, rigtig god debat. Den har været livlig. Jeg havde egentlig også tænkt, at jeg ville stille ministeren det samme spørgsmål, som jeg stillede den socialdemokratiske ordfører for 3½ time siden, om ligeløn og tjenestemandsreformen. Jeg har sådan en idé om, at vi måske igen får et svar om, at vi venter på komitéen.

Så i stedet for vil jeg lige følge op på Samira Nawas spørgsmål, der handler om det her med selvstændige og ledige, der ikke er en del af barselsordningen med den øremærkede barsel. Det er jo lidt paradoksalt, at da det kun var kvinder, der havde øremærket barsel, kunne man godt øremærke for selvstændige, men når det nu også er for mænd, skal der være fleksibilitet. Jeg synes sådan set, at ministeren svarede rimeligt nok, men ministeren svarede ikke på den del af Samira Nawas spørgsmål, der handlede om de ledige. Hvad er begrundelsen for, at de ledige ikke har øremærket barsel og har den her ret på samme vilkår?

Kl. 18:05

Den fg. formand (Erling Bonnesen):

Ministeren.

Kl. 18:05

Ministeren for ligestilling (Marie Bjerre):

Nu vedtog man jo den lovgivning om at øremærke barslen til både mænd og kvinder, og grunden til, at vi fik lovgivningen, var jo, at vi skulle implementere et EU-direktiv. Det EU-direktiv blev så implementeret som en minimumsimplementering, og det gjaldt kun lønmodtagere. Det er også derfor, at selvstændige og ledige er undtaget fra loven.

Kl. 18:05

Den fg. formand (Erling Bonnesen):

Fru Astrid Carøe.

Kl. 18:05

Astrid Carøe (SF):

Jo, det ved jeg sådan set godt, altså at det er derfor. Jeg var også med til at forhandle om det. Men det var jo ikke nødvendigt. Der var jo øremærket barsel både til selvstændige og ledige kvinder før, og det valgte man så at droppe, nu man skulle have mændene med ind – også fordi det var en minimumsimplementering. Men kunne ministeren ikke forestille sig, at vi tog de ledige med? Hvis det med de selvstændige er på grund af fleksibilitet, hvad er så årsagen til, at man ikke har de ledige med?

Kl. 18:05

Den fg. formand (Erling Bonnesen):

Ministeren.

Kl. 18:05

Ministeren for ligestilling (Marie Bjerre):

Jeg mener ikke, at det er korrekt at åbne op for den lovgivning igen. Jeg synes sådan set, vi har fået en rigtig god lovgivning, og jeg glæder mig meget til at se effekterne af den. Jeg er rigtig glad for at se, at for ingeniørernes vedkommende ser det ud til, at mændene tager rigtig, rigtig meget af barslen. Jeg har en forventning om, at det kommer til at virke, og nu glæder jeg mig til at se effekterne af det, inden vi begynder at diskutere, om lovgivningen skal ændres igen.

Kl. 18:06

Den fg. formand (Erling Bonnesen):

Så er det hr. Peder Hvelplund.

Kl. 18:06

Peder Hvelplund (EL):

Tak for det. Nu kunne jeg høre, at fru Astrid Carøe ligesom havde foruddiskonteret, hvad ministeren ville svare, men den slags hensyn har jeg ikke tænkt mig at tage, så nu får ministeren muligheden for at svare. Jeg synes faktisk, det er lidt interessant, for jeg har jo tidligere spurgt finansministeren om det ligelønsgab, der er, og behovet for at investere i især de kvindedominerede velfærdsfag. Jeg har jo kunnet konstatere, at det af regeringsgrundlaget fremgår, at der skal afsættes 3 mia. kr. til det. Jeg synes, der er kommet lidt vævende svar, i forhold til om man er villig til det, og man vil afvente Lønstrukturkomitéen. Så jeg skal egentlig bare høre ligestillingsministeren, om ligestillingsministeren kan bekræfte, at der afsættes 3 mia. kr. til et ligelønsløft.

Kl. 18:07

Den fg. formand (Erling Bonnesen):

Ministeren.

Kl. 18:07

Ministeren for ligestilling (Marie Bjerre):

Tak for spørgsmålet. Jeg er jo helt enig i, at det, at vi ikke har ligeløn, er et kæmpe ligestillingsproblem. Jeg håber også, at hr. Peder Hvelplund bemærkede, at det var en af de ting, jeg nævnte i min tale. Det er et problem, at der ikke er ligeløn. Spørgsmålet ligger i Beskæftigelsesministeriet i forhold til den Lønstrukturkomité, der er nedsat, og det afventer vi jo svarene på.

Kl. 18:07

Den fg. formand (Erling Bonnesen):

Hr. Peder Hvelplund.

Kl. 18:07

Peder Hvelplund (EL):

Så kan jeg jo konstatere, at fru Astrid Carøe havde ret i, hvilket svar ministeren ville give. Men jeg vil nu alligevel godt udfordre det lidt, for ligestillingsministeren må også kunne tilkendegive, hvad regeringens holdning er til det her. Regeringen har jo på den ene side sagt, at man vil afsætte 3 mia. kr. – jeg er temmelig skeptisk i forhold til den finansiering, som regeringen så peger på, men man har sagt, at man vil afsætte 3 mia. kr. – og samtidig siger ligestillingsministeren nu, at man skal afvente Lønstrukturkomitéen, før man vurderer, hvad der skal ske. Kan ligestillingsministeren så ikke ligesom afklare, hvilket af de to synspunkter man skal forlade sig på?

Kl. 18:08

Den fg. formand (Erling Bonnesen):

Ministeren.

Kl. 18:08

Ministeren for ligestilling (Marie Bjerre):

Jeg synes egentlig, jeg har redegjort meget klart for, hvad regeringens holdning er: Det er uacceptabelt, at der er lønforskelle; det er uacceptabelt, at ens køn afgør ens løn; det er en udfordring, og det er et problem. Det er regeringens holdning. Nu er der nedsat en Lønstrukturkomité, og også i respekt for det arbejde, de laver, synes jeg, vi bør afvente det, inden vi begynder at diskutere eventuel finansiering, og hvordan det skal stilles an.

Kl. 18:08

Den fg. formand (Erling Bonnesen):

Så er det hr. Mikkel Bjørn.

Kl. 18:08

Mikkel Bjørn (DF):

Tak for det. Jeg kan ikke undlade at bemærke, at ministeren nævner den her 7-procentslønforskel mellem mænd og kvinder i de samme jobs, og det er jo også en påstand, der ofte bliver bragt til torvs, nemlig at hvis der er en lønforskel mellem mænd og kvinder i de samme jobs, må det være et udtryk for diskrimination, for det er jo de samme jobs. Altså, jeg kender en næse-øre-hals-læge, som kunne fortælle mig, at gennemsnitligt set har mænd flere patienter end kvinder på en enkelt time, og det er jo en af potentielt mange bagvedliggende baggrundsvariabler, som kan være med til at forklare, at selv om vi er i de samme jobs, kan der være nogle specifikke årsager eller variabler, der gør sig gældende, og som gør, at der alligevel er en lønforskel.

Det, jeg vil høre, er egentlig, om ministeren er enig med mig i, at det er helt rimeligt, at der er en lønforskel mellem mænd og kvinder, hvis bare den grunder i, hvad skal man sige, logiske baggrundsvariabler, eksempelvis ens egne personlige frie valg, i forhold til om man tager mindre deltid eller mere deltid eller mindre ferie osv.

Kl. 18:09

Den fg. formand (Erling Bonnesen):

Så er det ministeren.

Kl. 18:09

Ministeren for ligestilling (Marie Bjerre):

En stor del af de lønforskelle, der er på det danske arbejdsmarked, kan naturligvis forklares, i og med at vi har et meget kønsopdelt arbejdsmarked. Det er i sig selv også et problem, at vi er så kønsopdelt på vores arbejdsmarked, særlig i forhold til andre lande. Det er et stort problem. Så er der også en del af den lønforskel, som er uforklarlig, og som ikke kan forklares med, at man vælger nogle andre stillinger, eller hvad det måtte være, og det er reelt også noget at kigge på. Det er et spørgsmål, som sorterer under Beskæftigelsesministeriet. Jeg ser meget frem til det arbejde, der kommer på baggrund af Lønstrukturkomitéen, og så håber jeg da sådan set også, at det, at vi har øremærket barsel til mænd, kan være med til at løse nogle af de problematikker, der er med lønforskelle, og at mænd tager større del i familielivet derhjemme og tager en barns første sygedag, og at det kan betyde, at vi får færre udfordringer med lønforskelle.

Kl. 18:10

Den fg. formand (Erling Bonnesen):

Hr. Mikkel Bjørn.

Kl. 18:10

Mikkel Bjørn (DF):

Tak for det. Nu nævner ministeren igen det her med, at det er et problem, at vi har et kønsopdelt arbejdsmarked. Som jeg nævnte i min ordførertale, er det jo sådan, at i Danmark og i de skandinaviske lande, hvor der er de bedste og frieste muligheder for at forfølge den vej i tilværelsen, man som individ allerhelst vil, er der faktisk det paradoks, at der vælger mænd og kvinder gennemsnitligt mere forskelligt, end de gør i de lande, hvor de af økonomiske årsager eller af andre årsager er mere tvunget til at vælge et fag, der ikke nødvendigvis er i overensstemmelse med deres køn. Mener ministeren, at det ville være bedre, hvis Danmark var som nogle af de lande, hvor man er tvunget til at tage et job, der ikke nødvendigvis er i overensstemmelse med ens egne behov og ambitioner i tilværelsen?

Kl. 18:11

Den fg. formand (Erling Bonnesen):

Ministeren.

Kl. 18:11

Ministeren for ligestilling (Marie Bjerre):

Jeg mener, at det vil være bedre, hvis man har mulighed for at tage det job, man allerhelst gerne vil have, og hvis man som kvinde har mulighed for at gøre sig gældende på mænds præmisser og omvendt og vi ikke har nogen kulturelle strukturer, der hæmmer ens frie udfoldelsesmuligheder som mand eller som kvinde. Men det har vi jo bare i dag. Vi har nogle kulturelle udfordringer. Der bliver set anderledes på mænd, end der gør på kvinder. Det er også derfor, vi har færre kvinder i ledelse. Det viser tallene jo meget, meget tydeligt.

Kl. 18:11

Den fg. formand (Erling Bonnesen):

Så er det hr. Niels Flemming Hansen.

Kl. 18:12

Niels Flemming Hansen (KF):

Mange tak til ministeren for denne redegørelse. Som ministeren ved, er det her ikke mit område, men jeg vil gerne takke ministeren for det gode samarbejde, vi har, også på andre områder. Debatten i dag har jo været, kan man sige, vidt forgrenet, og nogle af de dialoger, der har været, har jo også gået på, hvem der gør rent i hjemmet, hvem der vasker tøj, hvem der handler ind, osv., og jeg vil egentlig bare spørge, hvad ministerens holdning til det er. Hvor meget mener ministeren og regeringen man skal blande sig i familiernes frie valg inden for hjemmets fire vægge?

Kl. 18:12

Den fg. formand (Erling Bonnesen):

Ministeren.

Kl. 18:12

Ministeren for ligestilling (Marie Bjerre):

Grundlæggende set skal man som familie have lov til at indrette sig, som man vil. Det mener jeg som liberal. Der skal være mulighed for at have forskellige tilgange til børneopdragelse, eller hvad det måtte være. Men det er klart, at man selvfølgelig ikke hundrede procent kan lade være med at blande sig. Altså, vi accepterer ikke vold i hjemmet, og vi accepterer ikke misbrug af børn. Der er ting, vi ikke accepterer; der er nogle ting, vi altså blander os i i hjemmet. Så at man sådan hundrede procent ikke blander sig, går jeg altså ikke ind for.

Kl. 18:13

Den fg. formand (Erling Bonnesen):

Hr. Niels Flemming Hansen.

Kl. 18:13

Niels Flemming Hansen (KF):

Nej, det giver jo nærmest sig selv, skulle jeg til at sige. Men det var i forhold til det med at vaske tøj. Og så er der spørgsmålet: Set dybt inde fra ministerens meget liberale hjerte, hvordan ser ministeren så ærlig talt på, at man jo så har blandet sig i barsel for mænd og indført tvungen barsel for mænd?

Kl. 18:13

Den fg. formand (Erling Bonnesen):

Ministeren.

Kl. 18:13

Ministeren for ligestilling (Marie Bjerre):

Jeg er virkelig glad for den lovgivning, der er kommet, om at øremærke til både mænd og kvinder, og jeg er stolt af, at Venstre som et liberalt parti stemte for. For det er liberalt. Før den lovgivning havde vi hverken formel eller reel ligestilling, når det kom til barsel. Der var øremærket 14 uger til kvinder og 2 uger til mænd. Det er ikke formel ligestilling.

Der var heller ikke reel ligestilling. Faktisk sagde 40 pct. af mændene, at de godt kunne have tænkt sig noget mere barsel, men de gjorde det ikke, fordi man jo så ville tage noget af kvindens. Det her er et kæmpe ligestillingsgennembrud, og jeg er rigtig, rigtig glad for, at vi har fået den lovgivning.

Kl. 18:14

Den fg. formand (Erling Bonnesen):

Mange tak. Så er der ikke flere korte bemærkninger. Tak til ministeren.

Da der ikke er flere, der har bedt om ordet, er forhandlingen sluttet.

Vi går over til den normale opstilling igen, mens vi gør klar til det næste punkt.

Det næste punkt på dagsordenen er:

16) 1. behandling af lovforslag nr. L 84:

Forslag til lov om ansættelsesbeviser og visse arbejdsvilkår.

Af beskæftigelsesministeren (Ane Halsboe-Jørgensen).

(Fremsættelse 29.03.2023).

Kl. 18:14

Forhandling

Den fg. formand (Erling Bonnesen):

Forhandlingen er åbnet, og den første ordfører er Socialdemokraternes ordfører, hr. Thomas Skriver Jensen. Velkommen på talerstolen. Værsgo.

Kl. 18:15

(Ordfører)

Thomas Skriver Jensen (S):

Tak for det. I dag skal vi behandle et lovforslag, som skal implementere EU's arbejdsvilkårsdirektiv. Overordnet set er forslaget en fornyelse af den eksisterende ansættelsesbevislov, som ligeledes er en udløber af et EU-direktiv. Behovet for at se de gamle regler efter skyldes i høj grad den udvikling, som vi ser på det europæiske arbejdsmarked, herunder det danske, hvor både befolkningssammensætningen, men også den digitale udvikling skaber nye ansættelsesformer og måder at tilrettelægge arbejdet på, som udfordrer lønmodtagernes retsstilling. Herhjemme har vi bl.a. haft diskussionen omkring atypiske ansatte, nultimerskontrakter, freelancere osv.

Med det nye arbejdsvilkårsdirektiv foreslås det overordnet set at styrke lønmodtagernes formelle og materielle rettigheder. Hvad angår de formelle rettigheder, drejer det sig om arbejdsgivernes oplysningspligt. Med forslaget forpligtes arbejdsgiverne til at oplyse om samtlige væsentlige vilkår i ansættelsesforholdet, herunder om uforudsigelighed i arbejdsmønsteret og ret til uddannelse, som arbejdsgiveren eventuelt tilbyder De materielle rettigheder har til formål at tilvejebringe en større forudsigelighed i ansættelsesforholdet. Det foreslås bl.a. at indføre en maksimal varighed på prøvetiden, således af den ikke må overstige 6 måneder eller en fjerdedel af ansættelsestiden.

Overordnet set er der altså tale om et forslag, som vil sikre en tidssvarende og bedre retsstilling af lønmodtagere. I forbindelse med direktivets vedtagelse har Fagbevægelsens Hovedorganisation og Dansk Arbejdsgiverforening i overensstemmelse med helt normal praksis indgået et forståelsespapir. Jeg hæfter mig ved, at det igen er lykkedes arbejdsmarkedets parter at blive enige om et fælles udgangspunkt. Lovforslaget skønnes, som det ligger her, særlig at komme lønmodtagere med en marginal tilknytning til arbejdsmarkedet til gode. Derfor kan Socialdemokratiet naturligvis godt støtte forslaget, som det ligger. Og jeg skal hilse fra Radikale Venstre og sige, at det kan de også.

Kl. 18:17

Den fg. formand (Erling Bonnesen):

Mange tak for det. Der er ikke nogen korte bemærkninger, så vi siger tak til ordføreren. Og vi kan gå videre til Venstres ordfører, og det er fru Eva Kjer Hansen.

Kl. 18:17

(Ordfører)

Eva Kjer Hansen (V):

Tak, hr. formand. Jeg tænker, at vi her har endnu et af de der lovforslag, hvor der er bred enighed, og hvor vi let kommer til at gentage hinandens ordførertaler. Så jeg tror, at jeg – af hensyn til dagens fremskredne tidspunkt – vil gøre det meget kort og sige, at vi i Venstre overordnet er glade for, at vi nu får behandlet det her arbejdsmarkedsdirektiv, som jo forlængst skulle have været implementeret. Det har været en positiv proces, hvor arbejdsmarkedets parter har lavet en gensidig forståelse. Vi synes, det er glædeligt, og det er vigtigt, at arbejdsmarkedets parter kan nå hinanden, og at vi på den her måde nu får sikret nogle bedre vilkår for arbejdstagerne derude. Og da min socialdemokratiske kollega jo har været godt igennem flere elementer af lovforslaget, vil jeg lade være med at gentage det, men sige, at vi i Venstre ser frem til, at lovforslaget bliver vedtaget.

Kl. 18:18

Den fg. formand (Erling Bonnesen):

Tak til ordføreren. Der er ingen korte bemærkninger. Vi går videre til Moderaternes ordfører, og det er hr. Jeppe Søe.

Kl. 18:18

(Ordfører)

Jeppe Søe (M):

Tak for det, formand. Den danske arbejdsmodel er sund, og den er særlig for os. Den sikrer, at vi tager vare på den arbejdsstyrke, der producerer til, vedligeholder og bidrager til det Danmark, vi elsker, og den betyder, at vi har solide og pålidelige arbejdsgivere, der har mulighed for at skabe de bedste rammer for det arbejdsliv, der er så væsentligt på alle måder. Lovforslaget her bidrager positivt til lønmodtagernes retsstilling, og det gør det på en måde, der er i overensstemmelse med både danske værdier og europæiske retningslinjer; vi er skabt af det første, og vi er gensidigt afhængige af og forpligtet på det sidste.

Tankerne her er vendt med de parter, der ved, hvad de taler om og taler ind i. Det er meningsfyldte forbedringer. Det er selvfølgelig en moderat grundholdning, at vi skal være varsomme, når vi pålægger erhvervsdrivende yderligere dokumentationskrav. Iværksættere og virksomheder er en grundlæggende del af velfærdssamfundets forudsætning.

Dansk bureaukrati kan nogle gange opleves som et benspænd for virkelysten, og det ønsker vi på ingen måde at bidrage til, men det mener vi slet ikke er tilfældet her, og derfor bakker Moderaterne op om den fortsatte proces med henblik på ikrafttrædelse den 1. juli i år.

Kl. 18:19

Den fg. formand (Erling Bonnesen):

Tak til ordføreren. Der er ingen korte bemærkninger. Vi kan gå videre til SF's ordfører, og det er hr. Karsten Hønge.

Kl. 18:19

(Ordfører)

Karsten Hønge (SF):

Tak for det. Lovforslaget gør det tydeligere, hvad lønmodtagernes rettigheder er. Det stiller lønmodtagerne stærkere, og så er lovforslaget et udtryk for, at et samarbejde mellem fagbevægelsen, arbejdsgiverne og Christiansborg kan føre til fremskridt.

SF stemmer for lovforslaget.

Kl. 18:20

Den fg. formand (Erling Bonnesen):

Tak til ordføreren. Der er ingen korte bemærkninger. Vi kan gå videre til Danmarksdemokraternes ordfører, og det er fru Charlotte Munch.

Kl. 18:20

(Ordfører)

Charlotte Munch (DD):

Tak, formand. Som fru Eva Kjer Hansen nævnte, kan der komme gentagelser, og det er nok også en gentagelse, jeg kommer med. Men nu har jeg brugt tid på at lave en tale, og så tænker jeg også, at jeg vil underholde alle jer, der er mødt frem i dag.

Med forslaget, vi skal behandle i dag, foreslås det, at arbejdsvilkårsdirektivet implementeres i dansk lovgivning. Direktivet indeholder overordnet set to former for rettigheder for arbejdstagere, hvoraf den ene form omhandler krav på oplysninger om vilkår i ansættelsesforholdet; den anden form for rettigheder omhandler forskellige vilkår ved ansættelser som eksempelvis et maksimum over en eventuel prøvetids længde.

Formålet med arbejdsvilkårsdirektivet, som lovforslaget har til formål at implementere, er bl.a., at der fastsættes minimumskrav til oplysninger om de væsentlige punkter i ansættelsesforholdet for at sikre alle arbejdstagere i Den Europæiske Union en passende grad af gennemsigtighed og at tilvejebringe større forudsigelighed, for så vidt angår deres arbejdsvilkår.

Lovforslaget erstatter den gældende ansættelsesbevislov, men kan ses som en udvidelse eller udbygning af lov om arbejdsgiverens  pligt til at underrette lønmodtageren om vilkårene for ansættelsesforholdet. I forbindelse med implementeringen af arbejdsvilkårsdirektivet har Fagbevægelsens Hovedorganisation og Dansk Arbejdsgiverforening indgået en forståelsesaftale, hvori der tages stilling til, hvordan arbejdsvilkårsdirektivets forskellige elementer vil kunne implementeres lovgivningsmæssigt.

I Danmarksdemokraterne ser vi positivt på forslaget, da der er tale om en minimumsimplementering, som netop bygger på en forståelsesaftale mellem Fagbevægelsens Hovedorganisation og Dansk Arbejdsgiverforening. Det skal dog bemærkes, at det i Dansk Arbejdsgiverforenings høringssvar fremgår, at regeringen har undervurderet lovforslagets administrative omkostninger, når omstillingsomkostningerne kun estimeres til at være ca. 900 mio. kr. og de løbende omkostninger kun vurderes at udgøre ca. 3,4 mio. kr. årligt. Dansk Arbejdsgiverforening har tidligere beregnet, at arbejdsvilkårsdirektivet påfører private og offentlige virksomheder en administrativ byrde på 2,2 mia. kr. i det første år samt en løbende årlig udgift på knap 500 mio. kr.

Det skal ikke være nogen hemmelighed, at vi i Danmarksdemokraterne kan være bekymret for de omkostninger, forslaget vil pålægge erhvervslivet. Men set ud fra et større perspektiv støtter vi forslaget.

Kl. 18:22

Den fg. formand (Erling Bonnesen):

Tak for det. Der er ikke nogen korte bemærkninger, så tak til ordføreren. Vi går videre til Liberal Alliances ordfører, og det er fru Sólbjørg Jakobsen.

Kl. 18:23

(Ordfører)

Sólbjørg Jakobsen (LA):

Tak for det. Jeg skal ikke gentage, hvad de tidligere medlemmer har sagt. Jeg tror, at vi alle sammen ved, at vi har en lang aften foran os. Liberal Alliance støtter forslaget.

Hvis jeg alligevel lige skal nævne noget, vil jeg igen slå et slag for, at man lader implementeringen bygge på en forståelsesaftale mellem fagbevægelsen og Dansk Arbejdsgiverforening, for det er centralt, at vi holder fast i den danske model. Derudover vil jeg lige rose regeringen for i en tid med mangel på arbejdskraft at foreslå, at en arbejdsgiver ikke må hindre en lønmodtager i at tage sideløbende ansættelse. Det er afgørende, at vi sikrer, at det er nemt at tage et job, også et bijob. Ekstra arbejde kommer nemlig hele samfundet til gode, både borgerne, virksomhederne og statskassen. Tak for ordet.

Kl. 18:23

Den fg. formand (Erling Bonnesen):

Mange tak for det. Der er ingen korte bemærkninger, så tak til ordføreren. Vi går videre til Det Konservative Folkepartis ordfører, og det er fru Helle Bonnesen.

Kl. 18:24

(Ordfører)

Helle Bonnesen (KF):

Forslaget handler om den her udsatte sag fra efteråret 2022, og umiddelbart ser det jo ganske tilforladeligt ud. Det handler om en implementering, som bygger på en forståelsesaftale mellem Fagbevægelsens Hovedorganisation og Dansk Arbejdsgiverforening, og da modellen på arbejdsmarkedet bygger på, at løn- og arbejdsvilkår aftales mellem parterne, så er det egentlig reelt godt nok med den del. Der er også tale om en minimumsimplementering, så indtil videre er det fint.

Men hvis vi skal gå et spadestik dybere, er der alligevel reelt i høringssvarene nogle bemærkninger, som man godt lige kunne dvæle lidt ved. For der er faktisk nogen kommentarer fra forskellige organisationer. Der er spørgsmål, hvad angår forhold for personer i prøveansættelse, personer med sideløbende ansættelse og tilkaldevikarer, og der bliver stillet spørgsmål til, om der er lige adgang til henholdsvis kollektive aftaler og lokale aftaler, og om der sker en forskelsbehandling af fagspecifikke og tværfaglige foreninger. Så derfor vil vi i hvert fald fra vores side gerne dykke ned i de ting her i den nærmeste tid.

Derudover er der flere, der peger på, at lovforslaget påfører både private og offentlige arbejdsgivere en betydelig administrativ udgift, og endvidere, at regeringen måske har undervurderet lovforslagets administrative omkostninger. Det er jo også bekymrende og måske endda mere bekymrende end det andet.

Vi hælder dog til at stemme ja, simpelt hen fordi vi ikke har lyst til at blande os i vores arbejdsmarkedsmodel, men det forpligter samtidig til, at vi også lytter efter, når der rent faktisk er nogle høringssvar, der er relevante. Vi ser frem til udvalgsbehandlingen, hvor vi måske godt kunne tage at dykke lidt ned i det her og se på nogle af de værste knaster. Vi har for vores vedkommende allerede startet en dialog med ministeriet for at få uddybet dele af forslaget. Men indtil videre er det et ja herfra.

Kl. 18:26

Den fg. formand (Erling Bonnesen):

Mange tak for det. Der er ingen korte bemærkninger, så vi siger tak til ordføreren. Så kan vi gå videre til Dansk Folkepartis ordfører, og det er hr. Nick Zimmermann. Undskyld, det er Enhedslistens ordfører først. Hr. Peder Hvelplund, værsgo.

Kl. 18:26

(Ordfører)

Peder Hvelplund (EL):

Tak for det, formand. Det kan jeg leve op til. Det med at være Nick Zimmermann fra Dansk Folkeparti er jeg ikke sikker på at jeg vil kunne honorere.

Jeg skal sige fra Enhedslistens side, at vi også er positive over for det her lovforslag, i og med at der nu sker en udvidelse af de oplysninger om og vilkår for ansættelse, som arbejdsgiveren skal give. Vi ser også positivt på, at flere bliver sikre i deres ansættelse, fordi der nu bliver pligt til, at flere får et ansættelsesbevis.

Vi har dog, jævnfør de høringssvar, der ligger, nogle spørgsmål, vi kommer til at stille i forbindelse med udvalgsbehandlingen. Det gælder bl.a. de høringssvar, der ligger fra en række hovedforbund og også fra FH, om, at især de specielle bemærkninger til § 1, stk. 5, kan være svært forståelige. Men der er også i lovforslagets § 6 spørgsmålet om, at funktionærlovens § 2, stk. 5 og 6, undtages fra de nye bestemmelser om, at prøvetiden ikke må overstige en fjerdedel af ansættelsen. Det er der en række høringssvar der er kritiske over for.

Direktivet nævner jo også flere mulige undtagelser af forskellige beskæftigelsesformer. Det er f.eks. ledelses- og topledelsesstillinger og offentlige stillinger m.fl., som kan undtages. Funktionærloven, som vi kender den, er jo dækkende for store dele af det danske arbejdsmarked, og derfor vil vi også bede ministeren redegøre for, hvorfor ministeren mener, at denne forbedring for almindelige lønmodtagere ikke skal omfatte de folk, der er dækket af funktionærloven. Men det er som sagt nogle spørgsmål, vi vil komme ind på i udvalgsbehandlingen, og som udgangspunkt er vi positive over for implementeringen af direktivet og det lovforslag, der ligger her.

Kl. 18:28

Den fg. formand (Erling Bonnesen):

Mange tak for det. Der er ingen korte bemærkninger, så tak til ordføreren. Så kan vi gå videre til Dansk Folkepartis ordfører, og det er hr. Nick Zimmermann.

Kl. 18:28

(Ordfører)

Nick Zimmermann (DF):

Tak for ordet. Så står vi igen og skal behandle lovgivning på arbejdsmarkedsområdet som følge af et EU-direktiv, og der er jo ikke nogen tvivl om, at vi i Dansk Folkeparti rent principielt ikke mener, at EU skal blande sig i de danske arbejdsmarkedsforhold. Jeg synes ærlig talt, at det er ved at være bekymrende med den indblanding, der er fra EU. Men når det så er sagt, må jeg jo også sige, at der sådan set er rigtig mange gode elementer i det her lovforslag, og i Dansk Folkeparti vil vi jo gerne medvirke til en bedre gennemsigtighed og forudsigelighed for lønmodtagerne, særlig for lønmodtagere med en mere løs tilknytning til arbejdsmarkedet, og det er det, som det her forslag vil medvirke til.

Det er eksempelvis godt, at der trods EU's indblanding i danske forhold er lagt op til, at direktivet kan implementeres i overenskomsterne. Vi mener også, at det er positivt, at lovforslaget særlig vil komme lønmodtagere med en mere løs tilknytning til arbejdsmarkedet til gode, bl.a. fordi flere vil blive omfattet af arbejdsgivernes oplysningspligt. Der er i høj grad brug for at beskytte og styrke de løst ansattes rettigheder, så det kan vi sådan set varmt støtte op om. Vi mener eksempelvis også, at det er fornuftigt, at der indføres en begrænsning på en eventuel prøvetid, også for de her tidsbegrænsede ansættelser.

Der er altså flere gode ting i det her forslag, men der er heller ikke nogen tvivl om, at vi selvfølgelig er en lille smule skeptiske i forhold til det her med, at arbejdsgivere ifølge forslaget ikke må hindre lønmodtagere i at tage bibeskæftigelse, så længe beskæftigelsen ikke er uforenelig med det bestående ansættelsesforhold. Vi er lidt bekymrede for, hvad det vil have af betydning i forhold til lønmodtagernes mulighed for at have samtidige jobs i konkurrerende virksomheder. Det mener vi nemlig umiddelbart ikke vil være en god idé.

Så bare for lige at runde af vil jeg gentage, at Dansk Folkeparti helt principielt er imod, at EU skal blande sig i danske arbejdsmarkedsforhold. Tak for ordet.

Kl. 18:30

Den fg. formand (Erling Bonnesen):

Der er ingen korte bemærkninger, så vi siger tak til ordføreren. Vi kan gå videre til Alternativets ordfører, og det er hr. Torsten Gejl.

Kl. 18:30

(Ordfører)

Torsten Gejl (ALT):

Tak, formand. Her er vi jo så forskellige, i og med at Alternativet har lidt svært ved at være skeptiske over, at EU kommer med forslag, som forbedrer vores arbejdsmarked. Det med, at man som ansat får yderligere mulighed for at få et ansættelsesbevis, er faktisk rigtig godt. Det er identitetsskabende, at man har et rigtigt job med et rigtigt ansættelsesbevis, og det gør, at man kan kommunikere sin viden til den næste arbejdsgiver, i form af at her har man altså arbejdet – det står sort på hvidt. Og så er det godt for det, vi med et moderne ord kalder prekariatet, altså de løse ansættelser og freelancerne, mange af dem, som har flere jobs, i forhold til bedre rettigheder.

Så det giver bedre rettigheder, det giver mulighed for at gøre sin ansættelse kommunikerbar fremadrettet, og det er godt for prekariatet. Så Alternativet støtter det selvfølgelig.

Kl. 18:31

Den fg. formand (Erling Bonnesen):

Der er ingen korte bemærkninger, så vi siger tak til ordføreren. Vi går videre til Nye Borgerliges ordfører, og det er hr. Kim Edberg Andersen.

Kl. 18:31

(Ordfører)

Kim Edberg Andersen (NB):

Altså, vi har jo lige skabt præcedens for at holde lidt lange selskaber for ordførere herinde, så jeg skal snakke længe – eller også skal jeg snakke kort.

Det her er et forslag, som har meget godt i sig, men jeg har også nogle bekymringer. Så jeg vil umiddelbart lige nu sige, at jeg er for, men jeg kan også ende med at være imod, og det er simpelt hen, fordi jeg synes, at der er meget bureaukrati i det. Der er nogle bekymringer med hensyn til den ene stilling i forhold til den anden, og om det er et reelt problem. Jeg har ikke oplevet, at folk ikke vidste, hvordan de var ansat.

Så umiddelbart er vi for forslaget, fordi arbejdsmarkedets parter selv er for, men jeg har også læst de indsigelser, der er rundtomkring, og jeg skal have tid til at gå mere i dybden, inden jeg beslutter mig til tredjebehandlingen. Tak for det.

Kl. 18:32

Den fg. formand (Erling Bonnesen):

Der er ingen korte bemærkninger, så jeg siger tak til ordføreren. Så er vi igennem ordførerrækken, og jeg giver ordet til beskæftigelsesministeren.

Kl. 18:32

Beskæftigelsesministeren (Ane Halsboe-Jørgensen):

Tak for det. Tak for en effektiv behandling, må man sige. Vi står med et forslag her, der helt generelt rummer forbedringer af lønmodtagernes retsstilling og i særlig grad en forbedring for de lønmodtagere, der befinder sig i mere usikre positioner på vores arbejdsmarked, som flere af ordførerne også har været inde på: de løst ansatte, dem med et lavt ugentligt timetal osv. Det er alt i alt et forslag, der kommer til at passe bedre på særlig den gruppe på vores arbejdsmarked.

Selve lovforslaget er udarbejdet på baggrund af en forståelsesaftale mellem FH og DA, altså arbejdsmarkedets parter, om, hvordan arbejdsvilkårsdirektivet fra EU kan implementeres ved lov i Danmark. Det er efter min opfattelse helt utrolig vigtigt, at arbejdsmarkedets parter er enige og kan bakke op om lovforslaget, ikke mindst når lovforslaget er så relativt omfattende, som det er. Parterne har spillet en afgørende rolle i implementeringsprocessen, og det vil jeg rigtig gerne kvittere for, også her fra Folketingets talerstol.

Alt i alt synes jeg vi står med et rigtig godt og gennemarbejdet forslag, som jeg glæder mig over at rigtig mange ordførere har været på talerstolen og bakke op om, og jeg ser frem til den videre behandling, inklusive de spørgsmål, der er rejst i dag.

Kl. 18:34

Den fg. formand (Erling Bonnesen):

Der er heller ikke nogen korte bemærkninger her, så tak til ministeren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Beskæftigelsesudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

17) 1. behandling af beslutningsforslag nr. B 40:

Forslag til folketingsbeslutning om, at pensionen skal stige, når lønningerne stiger (borgerforslag).

Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Peter Kofod (DF), Helene Liliendahl Brydensholt (ALT), Peter Seier Christensen (NB) og Aaja Chemnitz (IA).

(Fremsættelse 28.02.2023).

Kl. 18:34

Forhandling

Den fg. formand (Erling Bonnesen):

Dette beslutningsforslag er udsprunget af et borgerforslag, og forhandlingen er nu åbnet. Den første, som får ordet, er beskæftigelsesministeren.

Kl. 18:34

Beskæftigelsesministeren (Ane Halsboe-Jørgensen):

Tak igen, formand. Vi skal nu behandle et beslutningsforslag om regulering af pension. Det udspringer af et borgerforslag og indebærer, at social pension skal reguleres i takt med den forventede lønudvikling, samt at der skal ske en efterregulering for årene 2020-23. Jeg vil godt starte med at sige tak for forslaget og kvittere for, at vi i dag tager en debat om pensionisters levegrundlag. Jeg vil også godt slå fast, at det er noget, vi i regeringen er meget optaget af. Vi har været igennem en periode med ekstraordinært høje prisstigninger, og det er noget, der selvfølgelig kan mærkes, især i de hjem og i de familier, der har mindst. Det gælder for mange pensionister, men selvfølgelig også for andre grupper.

De prisstigninger er noget, vi i regeringen tager alvorligt. Vores fokus har været at yde målrettet økonomisk støtte til de grupper i vores samfund, som inflationen har ramt ekstra hårdt, dvs. de grupper, der har begrænsede indkomster og kan have vanskeligt ved at gå ud og gøre brug af de mange jobmuligheder, som andre grupper kan. Det er en tilgang, der er helt i tråd med, hvad vi også bliver anbefalet af økonomer.

Det er således i løbet af 2022, at der er udbetalt skattefri engangsbeløb til bl.a. folkepensionister, der modtager ældrecheck, og personer på ordninger for førtidig tilbagetrækning. Det gælder også su-modtagere, der får su-handicaptillæg, eller enlige forsørgere, der har modtaget en økonomisk håndsrækning. Senest er regeringen og et bredt udsnit af Folketinget blevet enige om en række tiltag, der skal hjælpe hårdt ramte danskere i en svær økonomisk tid. I aftalen om en ny inflationspakke fra februar blev aftalepartierne enige om at udbetale et ekstra skattefrit engangsbeløb på 5.000 kr. i 2023 til de folkepensionister, der er berettiget til og får udbetalt ældrechecken for 2023. Beløbet bliver ikke modregnet i borgernes ydelser og forventes at blive udbetalt til maj. Med engangsbeløbet gives en håndsrækning til de pensionister, som ikke har mange penge på bogen, og som har relativt beskedne supplerende indkomster. Og det er den gruppe af folkepensionister, som rammes særlig hårdt af de stigende priser. Med de målrettede initiativer fører regeringen en balanceret finanspolitik, samtidig med at vi holder hånden under de svageste. Det mener jeg er økonomisk ansvarlig politik i en ekstraordinær tid med stigende priser.

Det var nogle ord om, hvad det er, vi har gjort for at hjælpe udsatte danskere i den her tid. Og nu vil jeg vende mig mod forslaget, vi behandler i dag. Det følger af brede politiske aftaler, at ydelserne i dag reguleres med udgangspunkt i lønudviklingen på det private arbejdsmarked. Det gælder ikke mindst i forhold til folkepensionen, hvor der har været et bredt flertal for, at ydelsen fuldt ud reguleres med lønudviklingen. Over tid har det været til gavn for modtagerne, at ydelserne har været underlagt den her regulering frem for en regulering, der f.eks. følger prisudviklingen. Det har det, i kraft af at lønningerne over de seneste årtier samlet set er steget mere end priserne, og derfor er størrelsen på ydelserne generelt også steget mere end inflationen. Realværdien af pensionsydelserne set i forhold til den generelle prisudvikling har således været stigende. I regeringen er vi derfor varsomme med at ændre den nuværende mekanisme, der grundlæggende har været til gavn for pensionisterne.

Konkret indebærer forslaget at fjerne den 2-årige forskydning i reguleringen af pensionsydelserne og i stedet for basere reguleringen på den forventede udvikling i lønningerne. Til det vil jeg gerne tilføje, at det jo desværre ikke alene er pensionisterne, der i 2022 har oplevet et fald i realindkomsten på grund af de øgede priser. Det har folk i arbejde også. At fjerne den 2-årige forskydning i reguleringen afhjælper derfor ikke risikoen for, at man for en stund oplever, at prisstigningerne er højere end den årlige regulering.

Derudover vil det alt andet lige indebære en større usikkerhed at basere satsreguleringsprocenten på et skøn over den forventede lønudvikling i stedet for at basere den på den faktiske lønudvikling. Hvordan skal det f.eks. håndteres, hvis den forventede udvikling efterfølgende viser sig at være højere eller lavere end den faktiske lønudvikling? Skal man så efterregulere ydelserne for at undgå, at pensionister under- eller overkompenseres? Det vil blive administrativt bøvlet og kan medføre en usikkerhed, der også kan gøre det sværere for pensionister at planlægge deres økonomi.

Endelig skal vi passe på med ikke at puste yderligere til inflationen. Hvis ydelserne hæves, risikerer vi, at priserne vil stige endnu mere, hvilket vil gå ud over både arbejdsløse, overførselsmodtagere og folk i arbejde. Jeg noterer mig således også, at flere professorer, herunder overvismand hr. Carl-Johan Dalgaard, har opfordret til, at vi skal være varsomme med justeringer af løn- og overførselsindkomster, når priserne stiger. Vi risikerer at fastholde den høje inflation.

Samlet set bakker regeringen fortsat op om den nuværende satsregulering, der baserer sig på brede politiske aftaler. Men ved siden af det har vi et skarpt øje på, at det kan være svært at få tingene til at hænge sammen for en gruppe i vores samfund, og til dem har vi fokuseret og prioriteret en målrettet hjælp. På den baggrund kan regeringen ikke støtte forslaget. Tak for ordet.

Kl. 18:40

Den fg. formand (Erling Bonnesen):

Mange tak for det. Der er et par korte bemærkninger, og den første er fra hr. Karsten Hønge.

Kl. 18:40

Karsten Hønge (SF):

Jamen jeg jo helt enig med ministeren i, at det er godt, at vi har vedtaget de her hjælpepakker, herunder også til pensionisterne. Det er jo helt åbenlyst, at de her mennesker derude har haft svært ved at få enderne til at nå sammen, og det var godt, at vi blev enige om de hjælpepakker. Men borgerforslaget går jo ud på, kan man sige, at fremtidssikre, hvordan pensionerne tilpasser sig lønudviklingen. Så hvad er det, ministeren mener med, at det skulle skabe usikkerhed? Det, der kan skabe usikkerhed, er vel mere, at man har en pension og så skal håbe på og bede til, at politikerne vedtager hjælpepakker, i stedet for at sige, at nu fremrykker vi det. Det er jo det eneste, forslaget går ud på; det er at fremrykke justeringen. Så når ministeren siger, at mekanismen er til fordel for pensionisterne, vil jeg sige, at det ændres der jo heller ikke noget ved i det her forslag. Det eneste, der sker, er, at man fremrykker justeringen. Det er derfor, jeg ikke synes, det helt hænger sammen på den måde, argumenterne bliver fremført af ministeren.

Kl. 18:41

Den fg. formand (Erling Bonnesen):

Ministeren.

Kl. 18:41

Beskæftigelsesministeren (Ane Halsboe-Jørgensen):

Men bare helt grundlæggende vil jeg nævne den faktor, at hvis du baserer en satsregulering på baggrund af skøn og så derefter skal regulere, alt afhængigt af hvordan de faktiske udviklinger så viser sig at være, så vil det jo både være administrativt mere bøvlet, men jo også usikkert, i forhold til om de penge, man har fået, matcher det, den reelle regulering burde have været. Deri synes jeg at der potentielt ligger en usikkerhed, hvis man indretter det sådan, at der skal ske en efterregulering.

Kl. 18:42

Den fg. formand (Erling Bonnesen):

Hr. Karsten Hønge.

Kl. 18:42

Karsten Hønge (SF):

Jo, men man er jo altså ret god til i Finansministeriet at bedømme lønudviklingen. Og hvis der så skulle ligge 0,1 eller 0,2 pct. til forskel, kan man jo justere det, når der er et statistisk sikkert grundlag for det.

Det, jeg egentlig vil spørge ministeren om, er min overraskelse over, at der bruges et argument om, at det her kunne puste til inflationen – altså puste til inflationen, når vi taler om penge til de mennesker, der har mindst, men det puster måske ikke til inflationen, når man giver topskattelettelser, eller når aktionærerne kører deres milliardoverskud ind på kontoerne?

Kl. 18:42

Den fg. formand (Erling Bonnesen):

Ministeren.

Kl. 18:42

Beskæftigelsesministeren (Ane Halsboe-Jørgensen):

Jeg forholder mig til, hvad nogle af vores økonomer har været ude at sige, men min hovedanke imod at begynde at pille ved det her system er, at det har vist sig med et bredt politisk flertal bag sig at være holdbart og også til gavn for dem, der modtager de her ydelser, igennem en lang årrække. Det er et stabilt system; det virker; vi regulerer på baggrund af lønudviklingen, som den faktisk indfinder sig, så snart vi kender den. Det synes jeg er et stabilt og godt system, og det synes jeg vi skal være varsomme med at rokke ved, bare fordi vi lige nu og her står med en inflation, der er højere, end vi har set i 40 år. Vi skulle gerne have et system, der også passer til tider, der ikke er krisetider.

Kl. 18:43

Den fg. formand (Erling Bonnesen):

Hr. Peder Hvelplund.

Kl. 18:43

Peder Hvelplund (EL):

Tak for det. Man kan jo sige, at hvis regeringen bakker op om det her forslag, synes jeg, jeg kan lytte mig til, at der faktisk vil være et bredt politisk flertal, som kan bære det her forslag igennem, og dermed vil vi jo kunne imødegå den bekymring, som ministeren giver udtryk for.

Men jeg vil egentlig godt høre, hvad rimeligheden er i, at der ligger den forskydning i efterreguleringen på 2 år. For dem, der lige nu står og har allermindst, skal jo nu betale deres husleje, deres varme, deres el og deres madvarer. Og når vi – selv med de hjælpepakker, der blev vedtaget – hører de meldinger, der kommer fra de her mennesker, er det jo nogle, der her og nu står og mangler midler. Der hjælper det jo ikke meget, at der er en forskydning på 2 år. Det er jo her og nu, regningerne skal betales. Så hvad er rimeligheden i, at der skal ligge den forskydning, når det er her og nu, de står og mangler pengene?

Kl. 18:44

Den fg. formand (Erling Bonnesen):

Ministeren.

Kl. 18:44

Beskæftigelsesministeren (Ane Halsboe-Jørgensen):

Som systemet fungerer lige nu, tager man jo f.eks. 2022, og i det øjeblik det år er slut, begynder man at se, hvad den faktiske lønudvikling har været. Når man når maj, har man det præcise tal, og så går man fluks i gang med at få det implementeret via bekendtgørelse. Og pr. 1. januar er stigningen trådt i kraft. Så jeg synes sådan set, det er et ret smidigt, effektivt og præcist system.

Så synes jeg jo faktisk bare, at man må anerkende, at der er nogle mennesker, for hvem den her tid er hårdere end for andre. Det er så dem, vi har forsøgt at ramme så målrettet, som vi kunne, samtidig med at hastigheden i forhold til at få pengene, altså den målrettede hjælp, ud også har betydet en del. Det synes jeg er klogt på et tidspunkt, hvor vi skal passe på med, hvad vi gør i forhold til inflationen, men samtidig har et ansvar for at hjælpe dem, det gør allermest ondt på.

Kl. 18:45

Den fg. formand (Erling Bonnesen):

Peder Hvelplund.

Kl. 18:45

Peder Hvelplund (EL):

Men det her er jo borgere, som står og mangler pengene her og nu, og derfor er det jo, især når vi står i en inflationskrise, som vi gør nu, fuldstændig afgørende, at hjælpen også kan nå ud i tide og der netop ikke er den forskydning. Det er det, det her borgerforslag prøver at rette op på.

Men nu nævner ministeren selv det med, at man ikke skal puste til inflationen. Det gør vi jo heller ikke, hvis det er sådan, at vi sikrer den rigtige finansiering. For man kan jo bare sikre, at den finansiering, der skal til, til det her netop trækker luft ud af inflationen, ved at aflyse nogle af de skattelettelser, der ligger til ejendomsspekulanter og for virksomhedsarvinger. Det er også noget, der kan være med til at puste til inflationen. Så det er jo et politisk valg, om man mener, det her er noget, der skal bidrage til at puste til inflationen.

Kl. 18:46

Den fg. formand (Erling Bonnesen):

Ministeren.

Kl. 18:46

Beskæftigelsesministeren (Ane Halsboe-Jørgensen):

Men det er heller ikke det primære argument for ikke at pille ved et system, som har fungeret i årtier, som er stabilt og godt, og som baserer sig på faktiske fremskrivninger. Det, hr. Peder Hvelplund henviser til i forhold til folk, der skal betale regninger her og nu, løses jo heller ikke ved at vente på nogle lønstigninger, som først lige er forhandlet hjem, og som skal træde i kraft. Der har været folk, som også har været i arbejde, som har mærket de her trængte tider med prisstigninger, og som også har skullet vente på, at deres lønninger stiger med stigningerne i den nyeste overenskomst. Derfor er vi jo også, og det har vi også gjort herindefra, nødt til at se på, hvordan vi hurtigt kan få noget hjælp ud, og derfor er jeg stolt af, at vi med så brede politiske flertal har lavet hjælpepakker, der har givet penge hurtigere, end både lønstigning og regulering ville have gjort.

Kl. 18:46

Den fg. formand (Erling Bonnesen):

Så er det hr. Nick Zimmermann.

Kl. 18:46

Nick Zimmermann (DF):

Tak for det. Jamen jeg kunne bare ikke lade være med at finde det en lille smule sjovt, at ministeren nævner Carl-Johan Dalgaard som eksempel på en mand, der har styr på økonomien.

Det var jo en lidt anden snak, da det var sådan, at regeringen fjernede store bededag, så jeg vil lige prøve at spørge ministeren, hvad der har ændret sig fra den tid til nu.

Kl. 18:47

Den fg. formand (Erling Bonnesen):

Ministeren.

Kl. 18:47

Beskæftigelsesministeren (Ane Halsboe-Jørgensen):

Jamen der har ikke ændret sig noget der.

Kl. 18:47

Den fg. formand (Erling Bonnesen):

Hr. Nick Zimmermann.

Kl. 18:47

Nick Zimmermann (DF):

Okay, men hvad var ministerens begrundelse så for, at ministeren i sin tid mente, at Carl-Johan Dalgaards økonomiske syn på storebededagssagen i bedste fald var et skud i tågen, og nu mener, at han skal tages for at være en mand, der ved noget om sagen?

Kl. 18:47

Den fg. formand (Erling Bonnesen):

Ministeren.

Kl. 18:47

Beskæftigelsesministeren (Ane Halsboe-Jørgensen):

Jeg har aldrig betvivlet, at vi har økonomer, også uden for centraladministrationen, der har forstand på økonomi, og som er værd at lytte til. I den her sag, altså i forhold til hvad det er, der puster til inflationen, er der meget bred enighed økonomisk set, i forhold til at vi skal passe på. Det mener jeg sådan set også vi som Folketing og som regering har gjort – det synes jeg godt vi kan være stolte af – samtidig med at vi faktisk har formået at give noget målrettet hjælp.

Jeg synes, vi er nødt til at tage den diskussion omkring vores reguleringsordninger fritaget for den højeste inflation i 40 år og sige: Vi er nødt til at have et system, der er stabilt, både i normale tider og ellers. Og derfor vil jeg godt afkoble de to diskussioner fra hinanden og sige, at her og nu – i forhold til regninger, der skal betales – er den målrettede hjælp til de allerfattigste det vigtigste greb, vi har lavet.

Kl. 18:48

Den fg. formand (Erling Bonnesen):

Så er det hr. Torsten Gejl.

Kl. 18:48

Torsten Gejl (ALT):

Tak for talen. Det lyder lidt, som om ministeren siger, at det her beslutningsforslag ikke vil give pensionisterne flere penge mellem hænderne hurtigere. Hvis det er sådan, hvorfor tror ministeren så at de har lavet borgerforslaget?

Kl. 18:48

Den fg. formand (Erling Bonnesen):

Ministeren.

Kl. 18:48

Beskæftigelsesministeren (Ane Halsboe-Jørgensen):

Så hører ordføreren mig også forkert. I hvert fald har jeg aldrig påstået, at det ikke ville betyde noget, at man regulerede op et år tidligere. Det, jeg anholder, er, at man med sådan et greb ville lave et system, der i højere grad ville basere sig på et skøn over, hvordan man troede lønudviklingen vil blive, hvorefter man skulle lave en øvelse, hvor man skulle gå tilbage og se på, hvordan det så blev, og dermed ville der så være en indbygget potentiel usikkerhed, i forhold til om der skulle op- eller nedreguleres bagefter. Set med mine øjne har vi et system i dag, der har vist sig at være langtidsholdbart og stabilt, og det synes jeg vi skal være varsomme med at ændre, fordi vi lige nu er i ekstraordinære tider.

Kl. 18:49

Den fg. formand (Erling Bonnesen):

Hr. Torsten Gejl frafalder. Så er der ikke flere korte bemærkninger, så vi siger tak til ministeren. Så kan vi gå i gang med ordførerrækken, og den første er Socialdemokraternes ordfører, og det er hr. Thomas Skriver Jensen.

Kl. 18:49

(Ordfører)

Thomas Skriver Jensen (S):

Tak for det, formand. Jeg vil gerne starte med at sige stor tak til forslagsstillerne, initiativtagerne, bag borgerforslaget for overhovedet at sætte gang i den her debat. Det giver os en anledning til at tage en vigtig diskussion om pensionisters levegrundlag, og det synes jeg er fornuftigt. Der er nemlig ingen tvivl om, at mange har svært ved at få enderne til at mødes i øjeblikket, især dem, som i forvejen har mindst: Pensionister, børnefamilier, enlige forsørgere osv. Derfor er jeg også ret godt tilfreds med – for at sige det på godt jysk – den målrettede økonomiske hjælp, som vi har aftalt med et bredt flertal i Folketinget allerede.

Det forslag, vi skal behandle nu, handler om reguleringsmekanismen for bl.a. folkepensionen. Forslagsstillerne vil gerne afskaffe den nuværende 2-årige forskydning i reguleringen af pensionsydelserne. I stedet skal reguleringen baseres på en forventning eller et skøn om, hvordan lønningerne udvikler sig. Det synes vi i Socialdemokratiet er et farligt forsøg. Når vi ikke støtter forslaget her, skyldes det bestemt ikke, at vi underkender problemet for pensionister i den økonomiske situation, vi har lige nu. Det skyldes, at den nuværende ordning helt grundlæggende har været til gavn for pensionisterne i rigtig mange år, fordi inflationen har været lav, og fordi lønningerne har givet en reallønsfremgang. Spørgsmålet er så, om vi skal ændre på en grundlæggende succesfuld ordning, fordi inflationen i nogle år har været ekstraordinært høj – det er jo det, den har været, altså ekstraordinært høj – i øvrigt med risiko for at puste yderligere til inflationen, eller om vi skal målrette økonomisk hjælp til dem, som bliver hårdest ramt i den her ekstraordinære situation. Vi går, hvilket I nok har regnet ud, ind for sidstnævnte løsning.

Desuden er jeg bekymret for, at det her forslag vil åbne døren til utryghed og usikkerhed for nogle i forvejen pressede borgere. For hvad ville vi egentlig gøre, hvis den forventede lønudvikling lå langt fra den reelle lønudvikling? Skal pensionisterne så betale en ekstraregning, hvis de har fået for meget udbetalt, eller skal de have mindre udbetalt, end de egentlig har ret til i første omgang? Selv om vi i Socialdemokratiet anerkender, at der er et problem, så tror vi ikke på det her løsningsforslag.

Folketingsvalget var fra danskernes side et tilvalg af en ansvarlig økonomisk politik, og selv om vi har stor forståelse for problemet og sympati for de danskere, som har svært ved at få enderne til at mødes nu, så er det vigtigt med en ansvarlig økonomisk hånd på rattet, og derfor støtter vi ikke forslaget.

Kl. 18:52

Den fg. formand (Erling Bonnesen):

Tak for det. Og der er en kort bemærkning fra hr. Karsten Hønge.

Kl. 18:52

Karsten Hønge (SF):

Ja, venlige ord var der jo nok af i hr. Thomas Skriver Jensens tale. Måske kan det komme som en overraskelse, men pensionisterne her i landet kan ikke leve af venlige ord, varm luft eller en reguleringsordning, der gør, at de har penge til gode hos staten. Det er sagen, og hr. Thomas Skriver Jensens venlige ord kan ikke dække over, at pensionisterne er bagud i reguleringen, og jeg kan ikke se noget sted i forslaget her – ellers må hr. Thomas Skriver Jensen hjælpe mig – hvor Faglige Seniorer, som jo er fagbevægelsens organisering af mennesker, der har haft et langt liv på arbejdsmarkedet, skulle ønske at lave om på mekanismen. Altså, de har det jo fuldstændig ligesom Socialdemokratiet og synes, at mekanismen er god; de vil bare fremrykke den, så det sker i tættere tilknytning til lønudviklingen.

Kl. 18:53

Den fg. formand (Erling Bonnesen):

Ordføreren.

Kl. 18:53

Thomas Skriver Jensen (S):

Jeg anerkender fuldstændig, at de ikke vil lave om på den grundlæggende mekanisme. Jeg vil dog alligevel sige, at for mig er der et ret stort problem ved, at man giver pengene på forhånd. Og nu må jeg ikke stille spørgsmål den anden vej, men jeg kunne godt have lyst til at stille et spørgsmål til hr. Karsten Hønge om, hvad han så vil sige til de pensionister, der første gang blev reguleret forkert, og som kommer til at stå med en kæmpestor ekstraregning, for det kommer til at ske på et eller andet tidspunkt. Jeg kan huske, at for et års tid siden var jeg selv tillidsrepræsentant og skulle forhandle løn. Nu nævnte hr. Karsten Hønge, at det kan vi sige ret præcist. Da jeg skulle forhandle løn som tillidsrepræsentant, kiggede man jo på, hvad Nationalbanken sagde om inflationen fremadrettet. På det tidspunkt, hvor vi forhandlede, sagde Nationalbanken, at den kom til at ligge et eller andet sted mellem 2,7 og 8 komma et eller andet pct.  Vi kommer ikke til at kunne sige helt præcist, hvordan lønudviklingen bliver, og derfor er der en risiko, hvis man følger det her forslag, for, at der vil ligge en ekstraregning til de mennesker, vi forsøger at hjælpe, og det mener jeg – for at sige det lidt direkte – vil være det samme som at tisse i bukserne for at holde varmen.

Kl. 18:54

Den fg. formand (Erling Bonnesen):

Så er det hr. Karsten Hønge.

Kl. 18:54

Karsten Hønge (SF):

Jamen jeg kan jo glæde hr. Thomas Skriver Jensen med, at ordføreren bestemt har mulighed for at stille mig et spørgsmål lige om et øjeblik, når jeg selv står på talerstolen, så der skal muligheden da udnyttes. Jeg vil bare lige anholde en anden ting i hr. Thomas Skriver Jensens tale, og det er det her med at hænge den her mekanisme op på en ansvarlig økonomisk politik, for det er da en uansvarlig økonomisk politik, som Faglige Seniorer, altså fagbevægelsens seniorer, lægger op til ved at fastholde mekanismen og blot fremrykke den. Det er da ansvarligt over for pensionisternes økonomi.

Kl. 18:55

Den fg. formand (Erling Bonnesen):

Ordføreren.

Kl. 18:55

Thomas Skriver Jensen (S):

Jamen det synes jeg at jeg lige ret præcist forklarede: Det er da enormt uansvarligt over for pensionisternes privatøkonomi, hvis vi på den korte bane udbetaler en check ud fra en forventet lønudvikling, som så risikerer at blive lavere end det, vi regulerer ud fra. For hvis resultatet i slutningen af året bliver, at der så kommer en ekstraregning, så har man jo ikke hjulpet pensionisterne. Så har man tværtimod skabt et stresselement. Det tror jeg ikke er godt for nogen.

Kl. 18:55

Den fg. formand (Erling Bonnesen):

Mange tak for det. Der er ikke flere korte bemærkninger. Tak til ordføreren. Vi går videre til Venstres ordfører, og det er fru Eva Kjer Hansen.

Kl. 18:55

(Ordfører)

Eva Kjer Hansen (V):

Fra Venstres side vil vi gerne sige tak til forslagsstillerne for at fremsætte det her forslag, for det har jo givet os en god anledning til at få snakket med hinanden og få diskuteret det og kigget det efter i sømmene, i forhold til hvordan den regulering, vi foretager omkring pensionerne, er, og om der er anledning til at lave noget om.

Grunden til det er jo, at rigtig mange er hårdt presset af økonomien; der er inflation, der er prisstigninger, og der er ingen tvivl om, at der er rigtig mange mennesker, der har svært ved at få økonomien til at hænge sammen. Noget af det har vi jo adresseret ved netop at lave nogle målrettede tilskud til dem, der er sådan stillet, at de kan have rigtig svært ved selv at ændre på deres indkomstforhold. Det vil sige, at der er nogle målrettede tiltag, der netop har skullet kompensere for de særlige udgifter, der er på grund af prisstigningerne.

Vi har en lang tradition for at lave en regulering i forhold til lønudviklingen, og det er Venstres ønske, at vi holder fast i, at vi regulerer i forhold til lønudviklingen. Det afgørende i det her forslag er jo, om det fortsat skal være som nu, hvor vi bagudrettet ser på lønudviklingen og regulerer i forhold til det, eller om vi skulle gøre det på baggrund af en forventet lønudvikling. Og fra Venstres side vil vi gerne holde fast i den regulering, som vi allerede foretager i dag, fordi vi er bekymrede for, at en regulering på baggrund af en forventet lønudvikling vil give en enorm usikkerhed for modtagerne af ydelserne. De vil jo simpelt hen ikke vide, om det, de får, også bliver det beløb, de kan anvende, eller om der er en risiko for, at de kommer til at skulle betale nogle penge tilbage. Og det er den usikkerhed, som jeg synes er det mest problematiske i det her forslag, og jeg ønsker ikke at give pensionisterne den her usikkerhed og risiko i forhold til planlægningen af deres økonomi. Det vil jo også administrativt være ressourcekrævende, hvis man skal til efterfølgende at opkræve penge, og jeg synes faktisk, det er nogle ressourcer, som det vil være helt forkert at anvende på en sådan administrativ arbejdsopgave, frem for at de bliver brugt mere hensigtsmæssigt, fordi vi sørger for, at vi regulerer på baggrund af den historiske udvikling.

Ligesom andre synes jeg også, at 2 år er rigtig lang tid. Ministeren og ministeriet har overbevist mig om, at det er man nødt til for at være helt sikker på tallene, men det ville være hensigtsmæssigt, hvis man kunne speede op, for det er jo ikke kun på det her område, man regulerer med 2 års forsinkelse, men også på mange andre områder. Så det ville selvfølgelig være hensigtsmæssigt at speede op, men at gå over til et system, hvor vi skulle regulere på baggrund af en forventet udvikling, synes vi i Venstre ikke er hensigtsmæssigt.

Med disse ord afviser vi beslutningsforslaget.

Kl. 18:58

Den fg. formand (Erling Bonnesen):

Tak for det. Der er et par korte bemærkninger, og den første er fra hr. Peder Hvelplund.

Kl. 18:58

Peder Hvelplund (EL):

Tak for det, og tak til ordføreren for talen. Jeg synes, at den omsorg, ordføreren i hvert fald udtrykker at man vil vise over for pensionister, der bliver ramt af det her, er lidt forfejlet, for det, vi oplever nu, er, at der er folk, der konkret står og mangler kroner og øre til at betale for husleje, madvarer og energiforsyning, og for dem kan det at skulle vente i 2 år have temmelig dramatiske konsekvenser. Så er det muligt, at der kan være en vis usikkerhed, men lønudviklingen er jo trods alt ikke noget, der flytter sig så voldsomt, som vi har set her med inflationen. Vi har jo lige oplevet, at der er indgået overenskomster, hvor det i meget høj grad har handlet om at kompensere arbejdere for det tab af købekraft, så hvorfor skal det samme ikke gælde for pensionister? Hvorfor skal der være den forskydning på 2 år, hvor de skal gå og vente, når det akut er her og nu, man står og mangler midlerne?

Kl. 18:59

Den fg. formand (Erling Bonnesen):

Ordføreren.

Kl. 18:59

Eva Kjer Hansen (V):

Jamen der er rigtig mange områder, hvor vi kunne tage fat, og hvor det kunne være hensigtsmæssigt med en hurtigere regulering, og det vil det bl.a. være for pensionisternes vedkommende, når der sker sådan en enorm ændring og en pludselig udvikling i priserne. Så det tror jeg vi alle sammen ville synes var hensigtsmæssigt. Det, der er min bekymring, er, at jeg ikke tror, at det her vil være et bedre system, fordi det simpelt hen vil skabe usikkerhed om, hvor mange penge det så egentlig er, man får til rådighed. Og risikerer man at skulle tilbagebetale noget, og skal man så ind og reservere noget af det, og hvad er det for et stort, bureaukratisk, administrativt arbejde, vi sætter i værk?

Så jeg forstår til fulde behovet for at få hjælp, og det er jo også derfor, der er fremsat forslag med målrettede initiativer, bl.a. 5.000 kr. til dem, der modtager ældrechecken, og det er jo netop for at sige, at her er en gruppe, som er hårdt ramt, og som ikke rigtig har mulighed for at ændre i deres indkomstforhold, så derfor laver vi en kompensation her og nu.

Kl. 19:00

Den fg. formand (Erling Bonnesen):

Hr. Peder Hvelplund.

Kl. 19:00

Peder Hvelplund (EL):

Men det store spring i forhold til balancen mellem indtægter og udgifter er jo netop kommet med baggrund i inflationen. Det er jo lige nu, vi oplever, at der er borgere, som bor på plejehjem, og som oplever, at de faste udgifter stiger, og som derfor ikke har råd til hverken gaver eller til at kunne gå til de ting, de ellers ville kunne benytte sig af. Det er jo det store spring, de oplever nu, og det er det, man ville kunne forebygge med den her model, hvorimod det spring, der kan være i lønudviklingen, jo er væsentlig mindre. Så jeg forstår ikke helt, hvorfor det skulle være en bedre løsning at fastholde det eksisterende frem for at gøre det her.

Kl. 19:01

Den fg. formand (Erling Bonnesen):

Ordføreren.

Kl. 19:01

Eva Kjer Hansen (V):

De problemer, som nogle står i, prøver vi jo så at afhjælpe med netop nogle målrettede tiltag, og det går hurtigt, og det er noget, vi kan gøre med forholdsvis kort varsel, altså at få udbetalt de her målrettede beløb. Og det er jo for at imødekomme den problemstilling, som hr. Peder Hvelplund er inde på.

Kl. 19:01

Den fg. formand (Erling Bonnesen):

Så er det hr. Karsten Hønge.

Kl. 19:02

Karsten Hønge (SF):

Beskæftigelsesministeren og Socialdemokratiets ordfører afviste jo hårdnakket enhver refleksion over, at man kunne gør det her bedre. Der synes jeg, at jeg hører en anderledes form for åbenhed hos fru Eva Kjer Hansen, som jo tydeligvis også har været overrasket og forundret over, hvorfor der skal gå så lang tid. Hvad kunne fru Eva Kjer Hansen se som en mulighed, hvis det her borgerforslag ikke er, som det skal være, hvilket man jo godt kan argumentere både for og imod? Men jeg kan i hvert fald høre, at ordføreren her har en hel anden refleksion over det, så hvad kunne Venstre og hvad kunne fru Eva Kjer Hansen se som en mulighed i stedet for at have det her lange efterslæb på 2 år, som der jo er i dag?

Kl. 19:02

Den fg. formand (Hans Kristian Skibby):

Ordføreren.

Kl. 19:02

Eva Kjer Hansen (V):

Allerførst skal jeg sige til hr. Karsten Hønge, at jeg ikke er overrasket over det, for jeg har været vidende om, at det er en 2-årig efterregulering, og den har vi jo diskuteret i mange andre sammenhænge gennem tiden. Spørgsmålet er bare, om vi kan finde en hurtigere regulering. Det handler jo om, om der efter afslutningen af første år så kan ske noget hurtigere for at samle op på den udvikling, der har været. Det spørgsmål har jeg rejst. Jeg har ikke selv en model for, hvordan det kan lade sig gøre, men jeg har netop reflekteret over, at det ville være herligt, hvis det kunne ske hurtigere, hvis vi havde systemer, vi kunne indrette sådan, at der ikke skulle gå 2 år.

Vi havde faktisk diskussionen i salen forleden, hvor jeg netop gjorde opmærksom på, at det f.eks. på fritvalgsordningen for madleverance er en udfordring for de private leverandører, der først får en efterregulering med 2 års forsinkelse. Det betyder, at nogle har måttet lukke og slukke, netop fordi det giver en kæmpe udfordring i forhold til likviditeten. Så vi kan jo inddrage mange eksempler på, at den her 2-årige forskydning er problematisk. Spørgsmålet er bare, hvordan vi kan gøre det mere hensigtsmæssigt, og hvordan systemet kan komme til at fungere, uden at vi så ender i en situation som den, vi diskuterer her i dag, nemlig at vi kommer til at bringe rigtig mange pensionister i en meget usikker situation, i forhold til hvordan deres økonomi rent faktisk er, hvis det beregnes ud fra nogle forventede tal og ikke ud fra nogle faktiske tal.

Kl. 19:04

Den fg. formand (Hans Kristian Skibby):

Er der et spørgsmål mere? Godt, værsgo.

Kl. 19:04

Karsten Hønge (SF):

Jeg tror, fru Eva Kjer Hansen misforstod det, da jeg sagde, at det lød, som om hun var overrasket over ordningen. Jeg er helt med på, at fru Eva Kjer Hansen fuldstændig kender reglerne. Det var ikke det, det gik på. Det går mere på, hvad det er for nogle ting, der kunne gøres. For jeg er også selv tit forbavset og overrasket over de der, synes jeg, noget til lejligheden opfundne argumenter for, at der skal gå 2 år. Hvad kan dog være begrundelsen for, at der skal gå 2 år?

Jeg forstod på fru Eva Kjer Hansen, at hun var blevet sendt i enetime med nogle økonomer, der så havde overbevist hende om, at det var den eneste mulighed. Der tænker jeg: Mon dog? Mon dog det bedste, vi kan gøre i det her effektive samfund, er, at der skal gå 2 år, fra at der sker en lønudvikling, til at de her pensionister får reguleret deres pension. Derfor vil jeg igen komme med en opfordring til, at Venstre kommer ind i en proces, hvor man så kan finde nogle ordninger, som måske ikke ender med at være det, borgerforslaget foreslår, men noget, som i hvert fald skaber en tættere sammenhæng mellem lønudvikling og pensionsregulering.

Kl. 19:05

Den fg. formand (Hans Kristian Skibby):

Så er det ordføreren.

Kl. 19:05

Eva Kjer Hansen (V):

Men skulle der være nogle gode idéer, og har hr. Karsten Hønge nogle forslag, vi skal kigge nærmere på, så kigger vi da selvfølgelig på dem. Det tror jeg kun vil være i alles interesse. Men den model, vi diskuterer her i dag, synes jeg ikke er en egnet model, fordi den netop vil skabe usikkerhed om, hvad det overhovedet er for en ydelse, man vil få til rådighed.

Kl. 19:05

Den fg. formand (Hans Kristian Skibby):

Tak. Der er en spørger mere. Det er hr. Kim Edberg Andersen fra Nye Borgerlige. Værsgo.

Kl. 19:05

Kim Edberg Andersen (NB):

Tak for det. Nogle gange tror jeg, at vi skal huske at se på, hvor forslagene kommer fra. Når borgerforslag kommer, er det typisk på grund af en frustration, der har rejst sig. Så fik vi afsporet teksten lidt ved at sige, at det er den her efterregulering. Det er de 2 år. Men de skriver faktisk her i borgerforslaget, at det jo også er de 0,8 pct. fra skattereformen, der gør ondt nu. Vi har valgt at skære i pensionisternes ydelse med 0,8 pct. i forhold til skattereformen i 2012, og de kalder det så at rydde op i gamle regler, men det er jo derfor, det gør ondt nu, når det hele stiger 10 pct. Det er den frygt, som jeg læser borgerforslaget er et udtryk for.

Så vil regeringen og ordførerens parti måske gå ind og kigge på, om vi har været lige lovlig hårde ved pensionisterne og lige netop skåret deres ydelser så langt ind til benet, at de ikke længere har noget sul på kroppen til, når der sker en krisesituation? For det er det, jeg ser borgerforslaget som en bekymring for, og det er noget, som vi egentlig nok burde tage til os og så få ændret lidt på.

Kl. 19:06

Den fg. formand (Hans Kristian Skibby):

Så er det ordføreren.

Kl. 19:06

Eva Kjer Hansen (V):

Jeg synes også, at vi skal passe på med at komme til at se meget kortsigtet på situationen. For virkeligheden er jo, at den regulering af ydelserne, vi foretager, altså efter lønudviklingen, faktisk har været gunstig, set i forhold til hvordan prisudviklingen har været. Så i virkeligheden er det altså en regulering, der over årene har været ganske glimrende og har tilgodeset, hvad skal man sige, forbrugsmulighederne, i forhold til hvordan prisudviklingen har været.

Det er, ligesom om den del af det helt er forsvundet i den her debat, på grund af at vi er fokuseret på den aktuelle situation, og vi har jo et stort ansvar for, at vi vedtager en mekanisme, der også er holdbar ud i fremtiden, og det er jo lige præcis det, jeg synes at det her ikke er.

Kl. 19:07

Den fg. formand (Hans Kristian Skibby):

Hr. Kim Edberg Andersen.

Kl. 19:07

Kim Edberg Andersen (NB):

Nu svarer ordføreren igen i forhold til den der fortælling, vi har lagt ud over det. For problemstillingen, som jeg ser det, og bekymringen, som forslagsstillerne har haft, er jo, at vi siden 2012 har prisreguleret det med lige nøjagtig 0,8 pct. mindre end lønfremskrivningen, og nu roser vi så, at vi regulerer det – godt nok først 2 år efter lønfremskrivningen – men vi skærer stadig i deres ydelser med de 0,8 pct., og når så priserne er steget så meget og vi har et system med efterløb, gør det jo voldsomt ondt.

Så jeg vil spørge en gang til: Er vi kommet dertil, hvor ordføreren og ordførerens parti er klar til at se på, om man måske skal gå ind og kigge på den her skattereform? Det vil jo også spare noget bureaukrati, hvis ikke vi skal ind at finde ud af, hvis ydelser vi skal skære 0,8 pct. i. Det er meget nemmere at tage det en til en.

Kl. 19:08

Den fg. formand (Hans Kristian Skibby):

Så er det ordføreren.

Kl. 19:08

Eva Kjer Hansen (V):

Det kan jeg svare ordføreren fra Nye Borgerlige at vi ikke er. Vi forholder os til det konkrete forslag, som vi behandler i dag, og det synes vi ikke er en hensigtsmæssig ændring.

Kl. 19:08

Den fg. formand (Hans Kristian Skibby):

Vi siger tak til ordføreren for Venstre. Den næste ordfører på talerstolen er hr. Jeppe Søe fra Moderaterne.

Kl. 19:08

(Ordfører)

Jeppe Søe (M):

Tak for det. Der er brede politiske aftaler og økonomisk fornuft bag reguleringen af de ydelser, vi i Danmark med i øvrigt den største selvfølge tilbyder vores borgere. Der er tænkt over den løbende regulering, der foretages af pensionen, som følger lønudviklingen på arbejdsmarkedet og jo ikke prisudviklingen, som den seneste tid har været ekstraordinær. Jeg tænker, at borgerforslaget her med god grund bunder i den helt ekstraordinære situation, som alle danskere jo har mærket i den seneste tid. Vi i regeringen er også opmærksomme på de prisstigninger, der udfordrer mange, og i februar blev vi derfor enige om en ny inflationspakke, der for berettigede folkepensionister betyder en skattefri udbetaling på 5.000 kr. Jeg tror, at det beløb kan gøre en forskel i en tid, hvor der absolut er brug for det.

Vi bør lige nu have blik for, at tiden er ekstraordinær. Vi skal sikre os, at vi ikke får skubbet til den økonomiske balance, at vi ikke kunstigt nærer inflationen, og at vi ikke komplicerer og bureaukratiserer yderligere, men håndterer en konkret tidsbestemt udfordring ved at holde hånden under dem, der behøver det. Den nuværende regulering af pensionen tilgodeser modtagerne af ydelsen. Den løbende regulering har givet pensionisterne en stigende realværdi af pensionen. Når det lige nu forholder sig omvendt, er det et fælles vilkår i samfundet, og på den baggrund indstiller Moderaterne, at forslaget forkastes, men takker for rigtig gode idéer til den videre samtale.

Kl. 19:10

Den fg. formand (Hans Kristian Skibby):

Tak. Der er nogle spørgsmål til ordføreren. Det første er fra hr. Kim Edberg Andersen, Nye Borgerlige.

Kl. 19:10

Kim Edberg Andersen (NB):

Nu fik jeg ikke rigtig svar sidst, så derfor vil jeg jo gerne have et svar fra Moderaterne, for I har jo ikke været med til at lave – det har ordføreren i hvert fald ikke – den her reguleringsprocent i 2012 på 0,8 pct., i satsregulering. Det står faktisk i forslaget, så til det der med, hvad vi forholder os til, vil jeg sige, at vi vel forholder os til hele teksten. Og der står om den her oprydning i de 0,8 pct.

Min bekymring er, at begrundelsen for forslaget er, at vi ellers har skåret ned med 0,8 pct. i forhold til lønfremskrivningen i 10 år, snart 11 år, og så kommer der en inflation, en krise, som også gør rigtig, rigtig ondt. Og så vil jeg bare høre, om Moderaterne er villige til at se på, at vi lader pensionen stige med velstanden.

Kl. 19:11

Den fg. formand (Hans Kristian Skibby):

Ordføreren.

Kl. 19:11

Jeppe Søe (M):

Moderaterne har jo også i valgkampen talt om en ny pensionsmodel, som måske kan være i 2030, 2040 eller 2050. Altså, vi skal begynde en samtale om at fremtidssikre systemet, så alle kan få en tryg alderdom, og en sådan fremtidssikring kræver en samtale med alle. Den kræver, at vi graver meget dybere, og det skal også være med stillerne af det her forslag, som jo besøgte udvalget i går og har masser af meget kompetente tanker og idéer.

Så på den måde ønsker vi da så sandelig, at vi på et eller andet tidspunkt begynder at fremtidssikre pensionen og folkepensionen. Om det så bliver i den her regeringsperiode eller den næste regeringsperiode, som sikkert består af samme partier – forhåbentlig da – så er det en samtale, vi skal i gang med. Det mener jeg faktisk at vi bør.

Kl. 19:12

Den fg. formand (Hans Kristian Skibby):

Så er det spørgeren for den anden korte bemærkning.

Kl. 19:12

Kim Edberg Andersen (NB):

Det er jo dejligt at høre, at ordføreren i hvert fald mener, at håbet er lysegrønt, når man snakker om den næste regering. Men når det så er sagt, er ordføreren velkommen til at komme over til os, for Nye Borgerlige har længe sagt, at pensionen selvfølgelig skal være noget, vi virkelig kigger på, sådan at man sparer op til sin egen pension helt fra starten. For så er man nemlig fri for at have hånden fremme som en tigger, for så står man selv på mål for det, man har tjent igennem i livet.

For problemstillingen lige nu for mig er den bekymring, og jeg kommer til at stemme for det her. For jeg føler den bekymring, og jeg har set, at en krise gør, at det gør ekstra ondt. Så ordføreren skal være velkommen ovre ved Ridebanen – jeg er til at finde, for vi er ikke så stor en gruppe længere.

Kl. 19:12

Den fg. formand (Hans Kristian Skibby):

Ordføreren.

Kl. 19:12

Jeppe Søe (M):

Man kan jo være sværere at finde, hvis man er ganske få, men håbet er sikkert også lysegrønt der, og vi skal nok drikke masser af god kaffe over tingene. I hvert fald er Moderaterne jo altså skabt på en samtale, og den samtale ønsker vi at drive, og vi har også gjort det i vores eget forum, Det Politiske Mødested. Og tanken må være, at vi netop med alle partier kan tage nogle drøftelser, som ikke nødvendigvis er nogle, der bliver til politik lige nu og her, men som kan være med til at fremtidssikre et system.

Kl. 19:13

Den fg. formand (Hans Kristian Skibby):

Tak. Næste spørger er hr. Thomas Skriver Jensen, Socialdemokraterne.

Kl. 19:13

Thomas Skriver Jensen (S):

Tak for det. Jeg sidder og prøver at lave sådan lidt helt simpel skolematematik hernede på bageste række, for nu har jeg lyttet til debatten og har hørt tallet 2 år rigtig, rigtig mange gange i forhold til tidsperspektivet i den nuværende ordning, og der kunne jeg godt tænke mig at spørge ordføreren lidt ind til, om det bare er mig, der er ved at blive ramt af, at vi er godt på vej ud på aftenen. Lige nu er vi i 2023; når 2023 er slut, skal vi regulere efter i år, og så går der 1 år, altså i 2024, og så træder ordningen, altså reguleringen for 2023, i kraft den 1. januar 2025. Efter min hovedregning og det, jeg lige kan sjusse mig frem til, så er det tættere på 1 år, altså den reelle ventetid fra det år, vi regulerer efter, er slut, til det år, hvor ydelsen skal gives, starter – 1 år og et par dage måske.

Jeg vil bare høre, om ordføreren er enig med mig i den tidsregning.

Kl. 19:14

Den fg. formand (Hans Kristian Skibby):

Så er det ordføreren.

Kl. 19:14

Jeppe Søe (M):

Ja, det er jeg umiddelbart. Altså, Dansk Arbejdsgiverforening, DA, kommer vel med tallene i maj måned, så vidt jeg husker, og så virker de jo fra den 1. januar. Så jeg tror faktisk, det er rigtigt.

Kl. 19:14

Den fg. formand (Hans Kristian Skibby):

Spørgeren for sin anden runde. Værsgo.

Kl. 19:14

Thomas Skriver Jensen (S):

Tak. Jamen det var bare, for at vi kunne blive enige om, at den reelle tid, fra beregningsåret er slut, til vi går i gang, rent faktisk kun er 1 år. Det kunne bare være gavnligt for debatten.

Kl. 19:14

Den fg. formand (Hans Kristian Skibby):

Ordføreren, værsgo.

Kl. 19:14

Jeppe Søe (M):

Og 1 år kan jo stadig væk føles som lang tid og i særdeleshed i en ekstraordinær situation. Men jeg tror, regnestykket på bagerste række passer.

Kl. 19:14

Den fg. formand (Hans Kristian Skibby):

Der er en spørger mere, og det er hr. Peder Hvelplund, Enhedslisten.

Kl. 19:14

Peder Hvelplund (EL):

Tak for det. Og tak for ordførertalen. Nu har jeg hørt, at Moderaterne også taler varmt for afbureaukratisering. Man kunne jo sådan set godt argumentere for, at det her forslag var en form for afbureaukratisering, for i dag er der jo et hav af forskellige ordninger, både med baggrund i den tidligere satspulje, med mindrereguleringen der, og så den forlængelse, der ligger i form af skatteaftalen fra 2012. Og derudover ligger der så en forskydning, og så kan man altid diskutere, om den er på 1, 1½ eller 2 år. Altså, virkeligheden er jo, at det er lønudviklingen fra 2021, der definerer pensionsudbetalingerne i 2023. Men det forslag her lægger jo egentlig op til, at vi bare skulle sige, at fremover regulerer vi overførselsindkomster efter lønudviklingen, altså efter den forventede lønudvikling, og at vi sørger for at gøre det med det samme. Det er jo i virkeligheden en langt mere simpel model end alle de her forskydninger og efterreguleringer og mindrereguleringer. Så kunne det ikke tale til det moderate sindelag, at der her var tale om en form for afbureaukratisering?

Kl. 19:15

Den fg. formand (Hans Kristian Skibby):

Ordføreren.

Kl. 19:15

Jeppe Søe (M):

Jo, det kunne det godt, hvis jeg var enig, og det tror jeg ikke jeg er. Jeg tror i virkeligheden, der er mere bureaukrati i at lave et skøn, udbetale på et skøn og så skulle efterregulere, og dermed efterregulere og trække penge tilbage. Jeg tror i virkeligheden, det er det samme bureaukratiske system, der kører. Så jeg tror ikke, der er afbureaukratisering i at skulle udbetale på et skøn, i virkeligheden.

Kl. 19:16

Den fg. formand (Hans Kristian Skibby):

Ønsker spørgeren sin anden korte bemærkning? Det gør man. Værsgo.

Kl. 19:16

Peder Hvelplund (EL):

Jeg beklager, at jeg ikke havde trykket mig ind. Jo, men man kan sige, at her er der tale om, at man vil lave et forholdsvis enkelt system, hvor man ikke taler om forskydninger i reguleringen, man taler heller ikke om en mindreregulering, men man har det ganske enkle princip, at udviklingen i overførselsindkomster følger udviklingen i lønnen. Det er jo egentlig forholdsvis enkelt, hvor man i dag kan sige, at det er svært at forklare, hvorfor der f.eks. er en mindreregulering. Man forstår jo godt baggrunden, når man læser aftalen, men at forklare over for folk, hvorfor der er en mindreregulering på 0,3 pct., giver ikke nogen umiddelbar mening, hvor man kan sige, at her er der i hvert fald tale om et system, hvor udviklingen i overførselsindkomster følger lønudviklingen.

Kl. 19:17

Den fg. formand (Hans Kristian Skibby):

Ordføreren.

Kl. 19:17

Jeppe Søe (M):

Jamen jeg vil i virkeligheden gentage det seneste svar. Spørgeren spurgte om et mindre bureaukrati ved at gøre det på den anden måde. Det tror jeg ganske enkelt ikke der vil være. Jeg synes også, der er en vis usikkerhed forbundet med at skulle udbetale på et skøn og dermed at skulle efterregulere. Det synes jeg også der må være en usikkerhed forbundet med for pensionister.

Kl. 19:17

Den fg. formand (Hans Kristian Skibby):

Tak. Der lader ikke til at være flere spørgsmål til ordføreren for Moderaterne. Vi siger tak. Næste ordfører er hr. Karsten Hønge fra Socialistisk Folkeparti. Værsgo.

Kl. 19:17

(Ordfører)

Karsten Hønge (SF):

Tusind tak til Faglige Seniorer, som jo er fagbevægelsens organisering af sine seniormedlemmer. Uanset hvilken skæbne, der måtte overgå det her borgerforslag, vil jeg opfordre til, at så mange som muligt følger med i sagen og støtter sagen på hjemmesiden fairpension.dk.

Pensionister mærker jo inflationen hver dag, når den gnaver af husholdningen. Det er hos mennesker med beskedne indkomster, inflationen rammer hårdest, og mange er bange for, at pengene ikke slår til. Lønmodtagerne kan jo i et vist omfang presse kompensation ud af arbejdsgiverne, og det kan vi også se på lønudviklingen. Pensionisterne bliver reguleret med et alvorligt efterslæb med en forsinkelse, som jeg ikke har været i stand til at forstå skulle være nødvendig. Men det eneste retfærdige og i øvrigt også snusfornuftige vil være at løfte pensionerne en eller måske to gange om året, så de holder trit med lønstigningerne.

Faglige seniorer skriver i de bemærkninger, de har sendt til Folketinget i forbindelse med borgerforslaget, og jeg citerer: »I en periode med høj inflation, hvor lønudviklingen er stigende, vil ydelser efter lov om social pension have et betydeligt efterslæb. Det indebærer, at tabet af købekraft vil være særlig mærkbart for de grupper, som er omfattet af loven om sociale pensioner.« Et andet sted i det notat, Faglige Seniorer har sendt, står der: »Der vil med forslaget blive besluttet en regulering på baggrund af et skøn, og der kan derfor også ske en regulering, som ikke er i overensstemmelse med den faktisk forekomne lønudvikling. Det vil i så fald medføre, at der skal ske en efterregulering i de kommende reguleringer. Derfor respekterer forslaget fuldt ud det princip, at de offentlige pensioner fremover skal følge lønudviklingen og dermed også blive reguleret i takt med den almindelige samfundsøkonomiske udvikling.«

Jeg synes egentlig, at de to citater slår fast, at man holder fast i princippet i den ordning, som vi har i dag, men man rykker reguleringen tættere på den lønudvikling, der er. SF støtter forslaget.

Kl. 19:20

Den fg. formand (Hans Kristian Skibby):

Der kom en spørger lige her på falderebet. Det må have været de sidste ord, der gjorde det. Hr. Torsten Gejl, Alternativet, værsgo.

Kl. 19:20

Torsten Gejl (ALT):

Det gør Alternativet også. Derfor prøver vi jo at se, hvordan det kan gøres mest smidigt og fungere bedst muligt. Jeg synes lidt, at regeringen får det til at virke, som om det sådan administrativt er helt umuligt i forhold til efterreguleringen osv. osv. Men vi har i Alternativet sådan spekuleret lidt på en ting, som vi skal have smidiggjort. Hvis man f.eks. forestiller sig, at det skal efterreguleres på bagkant, altså at den har været lidt for høj eller lidt for lav, så skal man have genåbnet 1,3 millioner skattemapper og ligesom efterregulere det på bagkant. Det virker usmidigt. Har ordføreren en bedre eller klogere måde, det kunne gøres på?

Kl. 19:21

Den fg. formand (Hans Kristian Skibby):

Ordføreren.

Kl. 19:21

Karsten Hønge (SF):

Altså, jeg er helt sikker på, at dér finder man en meget smidig praktisk ordning, der går ud på, at man, når man har den forventede lønudvikling, så regulerer langt hurtigere. Der kan faktisk gå helt op til 2 år, fra man har konstateret en lønudvikling, til det bliver reguleret. Hvis det sker først i det første kvartal i et år, går der faktisk stort set 2 år, inden den bliver reguleret, og det er ikke ualmindeligt, at det er i foråret, man på mange arbejdspladser forhandler lønninger.

Man kan så gøre det meget smidigt, når man har det, vi kan kalde et statistiksikkert grundlag – det kunne f.eks. være 2 år efter. Hvis man har lavet et skøn, der ligger i underkanten af den forventede udvikling, f.eks. 0,2 pct. under, og man så 2 år efter konstaterer, at den ramte, så sker der ingenting. Hvis der så er sket en lønudvikling med lidt mere, kan man i den efterregulering, der så kommer, indregne det og så enten lade den stige lidt ekstra eller lade den falde med 0,1-0,2 pct. Det vil være i den størrelsesorden, for man kan faktisk ramme det ret præcist. Det gør man bare i en efterregulering. Så alt det her med, at der skal sendes regninger til pensionisterne, som jeg kan høre folk snakke om, er jo ikke det, der vil komme til at ske. Det, der vil komme til at ske, er, at man laver en efterregulering i den regulering, der kommer året efter.

Kl. 19:22

Den fg. formand (Hans Kristian Skibby):

Hr. Torsten Gejl for det andet spørgsmål.

Kl. 19:22

Torsten Gejl (ALT):

Ja, så i stedet for at regulere bagud regulerer man på en måde forud, så vidt jeg forstår. Det vil i hvert fald også løse nogle administrative problemer. Så det var egentlig svar på mit spørgsmål. Tak for det.

Kl. 19:22

Den fg. formand (Hans Kristian Skibby):

Ordføreren.

Kl. 19:22

Karsten Hønge (SF):

Ja, for jeg er sikker på, at det kommer til at passe, så længe man indregner, hvad den forventede lønudvikling er. Når man kommer frem til det statistiksikre grundlag og kan konstatere, at man så regulerede det med 0,1 eller 0,2 pct., så regulerer man i den regulering, der ligger fremover, sådan set bare ned, så det kommer til at passe. Det her forslag er jo et forslag fra Faglige Seniorer, som tager udgangspunkt i principperne i den regulering, vi har i dag, som jo er en fordel for pensionisterne, da den knytter sig til lønudviklingen. Men hvorfor der skal gå så lang tid, forstår jeg ikke, for det er nu, de oplever prisstigningerne, og så er det også nu, de skal have pengene. Pensionisterne skal ikke have penge til gode hos staten. Hvis der skal være nogen, der har penge til gode, så skal det være modsat.

Kl. 19:23

Den fg. formand (Hans Kristian Skibby):

Der er en spørger mere, og det er hr. Thomas Skriver Jensen, Socialdemokraterne.

Kl. 19:23

Thomas Skriver Jensen (S):

Tak for det, og tak til hr. Karsten Hønge. Det er altid rart at mærke hans indignation for danske lønmodtagere. Den deler jeg jo selv. Jeg vil alligevel spørge lidt ind til det her med at sende en regning videre – det, hr. Karsten Hønge bare vil kalde efterregulering. Mener hr. Karsten Hønge ikke, at hvis man nu eksempelvis har betalt 10.000 kr. for meget ud til pensionister det ene år og de skal trækkes det efterfølgende år, er det at sende regningen videre til året efter?

Kl. 19:24

Den fg. formand (Hans Kristian Skibby):

Ordføreren.

Kl. 19:24

Karsten Hønge (SF):

Altså, som Faglige Seniorer, fagbevægelsens egen organisering af deres seniormedlemmer, selv understreger, kan man jo lave den efterregulering, når man har det statistiksikre grundlag, men her og nu regulere efter, hvad man forventer. Og vi bruger det jo i en række andre sammenhænge. Vi har jo tre forskellige instanser, som skønner lønudviklingen, og hvis man så laver en ordning, der skønner lønudviklingen, og så lægger sig lige i underkanten af det, kan man måske nok alligevel, som hr. Thomas Skriver Jensen nævner, komme i en situation, hvor man har reguleret pensionerne med 0,1 eller 0,2 pct. for meget. Så sender man selvfølgelig ikke en regning til pensionisterne, men i den regulering, der det kommende år måske så skulle have været på 3 pct., regulerer man det bare med 2,8 pct. På den måde kommer pengene til at passe – på en meget simpel måde, synes jeg.

Kl. 19:24

Den fg. formand (Hans Kristian Skibby):

Så er det spørgeren for sin anden korte bemærkning. Værsgo.

Kl. 19:24

Thomas Skriver Jensen (S):

Så spørger jeg bare igen lidt mere direkte: Så efterregulering betyder at skyde regningen til næste år?

Kl. 19:25

Den fg. formand (Hans Kristian Skibby):

Ordføreren.

Kl. 19:25

Karsten Hønge (SF):

Princippet, som jeg sagde før, er, at jeg godt kan lide, hvis der er nogen, der skal have penge til gode hos nogen, at det er staten, der måske kan have et mindre beløb til gode hos pensionisterne, i stedet for som i dag, at det er pensionisterne, der hele tiden nærmest skal have penge til gode hos staten. Så kan jeg bedre lide, at de svagt stillede pensionister måske kan have nogle penge til gode, i stedet for at den stærke stat skal have penge til gode hos pensionisterne. Det kan jeg faktisk bedre lide.

Kl. 19:25

Den fg. formand (Hans Kristian Skibby):

Så er det fru Eva Kjer Hansen. Værsgo.

Kl. 19:25

Eva Kjer Hansen (V):

Er hr. Karsten Hønge slet ikke bekymret over pensionisternes usikkerhed omkring deres økonomi, altså det, at de risikerer at skulle betale penge tilbage? Altså, vi taler jo om nogle, der i forvejen ikke har særlig mange penge at gøre godt med, og som skal kæmpe for at få pengene til at slå til, og der synes hr. Karsten Hønge altså, at det er helt fint, at man så risikerer året efter at skulle betale penge tilbage til staten.

Kl. 19:25

Den fg. formand (Hans Kristian Skibby):

Så er det ordføreren.

Kl. 19:25

Karsten Hønge (SF):

Jeg er jo præcis bekymret for pensionisternes økonomi, og derfor synes jeg, at der skal være en tættere sammenhæng mellem lønudviklingen og reguleringen af pensionerne. Og det er jo nu her under inflationen, at det bliver tydeligt. I en række år har det ligget omkring det samme, med de her par procenter, og derfor har man ikke mærket det. Men jeg er jo netop bekymret for pensionisterne.

Men jeg synes, at fru Eva Kjer Hansen her igen sådan falder i den der sproglige fælde, hvor man siger, at pensionisterne skal betale penge tilbage, som om de så får tilsendt en regning, altså at de ligesom med restskat skal betale penge tilbage. Det her handler om, at man kan lave en skønnet lønudvikling, og hvis man lægger sig i underkanten af den, vil man sandsynligvis ramme inden for 0,1, 0,2 pct.

Hvis det endelig skulle ske, at man et år ryger helt op på 0,3 pct., så skal man jo ikke betale penge tilbage. Man mindreregulerer i den i øvrigt positive regulering, der jo vil være i året fremover. Så der er jo ikke nogen pensionister, der vil opleve at skulle af med penge, men de vil opleve en minimal mindreregulering i året, der kommer. Det er da bedre, end at de som i dag har penge til gode hos staten; så synes jeg egentlig, det er lidt bedre, at staten måske kunne have nogle penge til gode hos pensionisterne.

Kl. 19:27

Den fg. formand (Hans Kristian Skibby):

Så er det spørgeren for den anden korte bemærkning.

Kl. 19:27

Eva Kjer Hansen (V):

Tak. Det bliver godt nok indviklet nu, for man skal vurdere, hvad den forventede lønudvikling er, men så skal man regulere mindre end det, man vurderer den forventede lønudvikling er. Vi skal godt nok have mange folk til at kigge ind på den regulering.

Men jeg vil bare spørge SF's ordfører: Er der andre områder, hvor SF ønsker, at vi så også ændrer på reguleringen? Altså, nu taler vi her på baggrund af borgerforslaget lige præcis om pensionisterne og deres vilkår, men hvis vi skulle til at ændre på modellen her, ønsker hr. Karsten Hønge så også, at det sker på andre områder, eller er det kun på dette område?

Kl. 19:27

Den fg. formand (Hans Kristian Skibby):

Ordføreren.

Kl. 19:27

Karsten Hønge (SF):

Jeg synes simpelt hen ikke, at man behøver at gøre det sværere, end det er, fru Eva Kjer Hansen; det synes jeg virkelig ikke. Altså, vi har i forvejen tre instanser, der vurderer lønudviklingen: de økonomiske vismænd, Økonomiministeriet og Nationalbanken. Så vi har folk, der kan bedømme en lønudvikling. Når man så når frem til at have det statistiksikre grundlag, kan det være, at man i stedet for at regulere eksempelvis pensioner med 2 pct., som det nu har været i en årrække, året efter regulerer det med 1,8 eller 1,9 pct. Det synes jeg er en ret simpel løsning.

Jeg mener, at forslaget her handler om pensioner. Jeg kan se nogle udfordringer, hvis man gør det samme for andre overførselsindkomster som eksempelvis dagpenge; der kan jeg godt se nogle problemer, man kan rende ind i, for der er det sværere at lave en efterregulering, da det ikke er sikkert, at det er de samme mennesker, der er arbejdsløse året efter, hvorimod pensionisterne jo også er pensionister året efter.

Kl. 19:28

Den fg. formand (Hans Kristian Skibby):

Vi siger tak til ordføreren for Socialistisk Folkeparti. Den næste ordfører er fru Charlotte Munch fra Danmarksdemokraterne.

Kl. 19:28

(Ordfører)

Charlotte Munch (DD):

Forslaget, vi skal behandle her, sætter fokus på et stort problem, som mange pensionister kæmper med. Som det er i dag, venter pensionister 2 år på at få reguleret pensionen, når lønningerne stiger. Det har den konsekvens, at vi i Danmark i forbindelse med inflationen ender med at stå tilbage med en samfundsgruppe, som halter bagefter i købekraft. Vi har oplevet, hvordan især energipriserne har udhulet mange pensionisters økonomi, hvilket også resulterede i inflationshjælp til de hårdt ramte samfundsgrupper, herunder pensionisterne.

I Danmarksdemokraterne forstår vi til fulde de økonomiske udfordringer, som mange pensionsmodtagere kæmper med, og derfor er Danmarksdemokraterne også med i aftalen om inflationshjælp. I Danmarksdemokraterne er vi meget åbne over for at se på, hvordan pensionssystemet kan gøres lettere at navigere i som pensionist.

Problematikken med forslaget skal ses i lyset af, at der ikke er anvist finansiering til forslaget, og det må forventes, at det vil være forbundet med meget store omkostninger at efterregulere folkepensionen fra 2020-2023. Hvis man gjorde det, ville det sandsynligvis også bidrage yderligere til inflationen. På den baggrund kan Danmarksdemokraterne ikke støtte forslaget.

Kl. 19:30

Den fg. formand (Hans Kristian Skibby):

Vi siger tak til ordføreren. Der er ikke nogen spørgsmål. Vi går videre til næste ordfører, og det er fru Sólbjørg Jakobsen fra Liberal Alliance.

Kl. 19:30

(Ordfører)

Sólbjørg Jakobsen (LA):

Tak for ordet. Dette borgerforslag tror jeg at vi er mange – ja, hvis ikke alle – her i landet der godt kan forstå. Inflationen har især ramt folk med lav indkomst: pensionister, studerende, selvstændige, der måske lige er gået i gang, dem, der ikke har meget råderum at gøre godt med.

Der er dog ikke nogen tvivl om, at vi som politiske partier ser meget forskelligt på, hvordan vi bedst hjælper folk. I Liberal Alliance støtter vi ikke forslaget, og det er af den årsag, at vi mener, den måde, man skal hjælpe folk på, er ved at lade dem beholde flere af deres egne penge; der er jo mange knapper at skrue på, som ville gøre, at alle danskere og også pensionister ville få mere ud af deres penge og beholde flere af dem.

Men det, som jeg også har lyst til at nævne, er, at jeg synes, vores pensionsordninger eller området generelt er ekstremt afhængigt af, hvem der sidder herinde. Det skifter, som vinden blæser: Så får vi en Arnepension, så får vi en seniorpension, så har vi en efterløn, så kommer en Arnepluspension. Jeg kan godt sidde og tænke: Jeg ved ikke, hvordan mine muligheder bliver, når jeg når den alder. Det afhænger ekstremt meget af, hvem der sidder herinde.

Derfor vil vi i Liberal Alliance gerne give folk muligheden for selv at tage ejerskab over, hvordan deres fremtid skal se ud. Det kan ikke hjælpe pensionisterne i dag, men det vil kunne hjælpe folk på sigt, og vi har et forslag, som ville gavne dem, og det er at indføre ordningen fri pension, hvor arbejdende danskere kan indbetale 675 kr. hver måned, som de ikke skal betale skat af.

Efter 40 år på arbejdsmarkedet vil man have opsparet omkring 600.000 kr., og dem kan man bruge til at gå tidligt på pension eller måske til at have en løbende ydelse, imens man er på den allerede opsparede pension eller folkepension. Personligt ville jeg gerne have den mulighed for mig selv, og personligt under jeg også alle andre danskere det. Det ville gøre, at flere mennesker selv har råd til at spare op end i dag.

Selv om vi ikke støtter forslaget her, er vi altid klar på at kigge på tiltag, der kan forenkle og skabe mindre bureaukrati. Jeg synes i hvert fald, det er blevet tydeligt, at det faktisk er meget svært at regne ud, hvordan det her hænger sammen, og hvordan det bedst kan hænge sammen i fremtiden. Så det ville vi i hvert fald være positive over for, hvis vi satte os ned med det.

Kl. 19:33

Den fg. formand (Hans Kristian Skibby):

Tak. Der er ikke nogen spørgsmål til ordføreren for Liberal Alliance. Vi går videre til næste ordfører, og det er fru Helle Bonnesen fra Det Konservative Folkeparti.

Kl. 19:33

(Ordfører)

Helle Bonnesen (KF):

I dag er der perioden på de her 2 år, før pensionen bliver reguleret for lønudviklingen, og vi skal diskutere, hvorvidt man skal fremrykke det. Fra konservativ side kommer vi til at stemme nej, det kan jeg godt indledningsvis sige.

I tråd med flere af de andre ordførere, der har været heroppe, er der flere argumenter til det. For det første mener vi som parti, at vi i en tid med økonomisk påpasselighed skal passe på med at øge overførslerne yderligere. Det vil jo, som andre også har været inde på, højst sandsynligt betyde en fremrykket finansiering, som forslaget i øvrigt ikke angiver hvorfra skal komme.

Men for det andet – og mindst lige så vigtigt – er der nogle af de ting, som andre også har været inde på, bl.a. det, at reguleringen sker på et skøn. Det vil sige, at en potentiel regulering måske ikke nødvendigvis sker i overensstemmelse med den faktiske lønudvikling, så vi skal have en efterregulering. Der er altså de her to elementer i det, dels det, at man kan komme ud for, at beløbet, man reelt skal have, kan være usikkert, dels det her store bureaukrati- og administrationsapparat, vi sætter i gang. Derfor stemmer Konservative nej til forslaget.

Kl. 19:34

Den fg. formand (Hans Kristian Skibby):

Vi siger tak til ordføreren for Det Konservative Folkeparti. Der var ikke nogen spørgsmål. Den næste ordfører er hr. Peder Hvelplund fra Enhedslisten.

Kl. 19:35

(Ordfører)

Peder Hvelplund (EL):

Tak for det, formand. Først og fremmest tak til Faglige Seniorer og de, jeg tror efterhånden omkring 61.000 borgere, som har skrevet under på det her borgerforslag. Når det er et borgerforslag, som møder stor opbakning, er det jo bl.a. med baggrund i den inflationskrise, vi står i nu, hvor nogle af de borgere, som har mindst her i samfundet, også er nogle af dem, der kommer til at vente længst tid på at få reguleret deres indtægt. Der er lige blevet indgået overenskomster nu, som netop har handlet om at kompensere for en del af den købekraft, man har mistet med baggrund i inflationen. Det er jo heldigvis noget, som får virkning med det samme. Men for de 1,4 millioner pensionister, som får deres indtægt fra deres folkepension eller deres arbejdsmarkedspension, bliver der ikke nogen regulering af den overførselsindkomst, de får, altså den folkepension, de får. Den må man vente på i op til 2 år.

Jeg tror, det er med den baggrund, at der har været den forholdsvis massive opbakning til det her borgerforslag, og det kan jeg i den grad godt forstå. For det er grundlæggende urimeligt, at dem, der har mindst, også er dem, der skal udsættes for de hårdeste vilkår, og som skal gå og se på, at købekraften forsvinder og udgifterne til husleje, lys, vand og varme, til fødevarer stiger, samtidig med at indtægten ikke bliver reguleret.

Der er heller ingen tvivl om, at årtiers nedskæringer på pension og overførselsindkomster med baggrund i den mindreregulering, der er gennem satspuljen eller den tidligere satspulje, selvfølgelig heller ikke hjælper i den her krise og da især ikke, at den mindreregulering af folkepension, førtidspension, dagpenge og kontanthjælp er fortsat med skattereformen fra 2012, som yderligere mindreregulerer i årene fra 2016 frem til 2023, hvilket jo betyder, at niveauet for det, der blev udbetalt, i forvejen var lavt, og derfor bliver folk så meget desto mere pressede.

Derfor synes jeg også, det er et rigtig godt forslag, som borgerforslaget her anviser med baggrund i det forslag, der ligger fra Faglige Seniorer, nemlig at man fremrykker den regulering, der sker, så den sker umiddelbart. For nu er det blevet anført nogle gange her i debatten: Jamen hvad nu, hvis vi ikke rammer det præcist? Jeg tror sådan set, den største bekymring, når vi, som vi oplever nu, har stået i en inflationskrise, ligger i, at udgifterne stiger så voldsomt, samtidig med at indtægterne ikke bliver reguleret. Det er da den største skævhed, man kan forestille sig. Så det, at man laver en umiddelbar regulering i forhold til lønudviklingen, vil jo netop sikre, at indtægterne i hvert fald i højere grad vil kunne følge med et stigende udgiftsniveau. Og at der så efterfølgende skal ske en form for regulering, vil trods alt være væsentlig mindre indgribende end det, man oplever nu med inflationskrisen.

Derfor synes jeg, det her er et glimrende forslag. Jeg synes sådan set, det rammer fint, i forhold til at det handler om, at man umiddelbart regulerer overførselsindkomsterne i forhold til lønudgifterne. Jeg tror sådan set, den eneste anke, jeg vil have i forhold til det, er, at det her forslag kun retter sig mod pensionister eller dem, der modtager pensioner. Jeg synes jo sådan set, det skulle gælde for alle overførselsindkomsterne, altså herunder også kontanthjælp. Men det skal jo ikke ændre på, at forslaget her i sig selv er godt, og så ville vi, hvis det så forhåbentlig blev vedtaget, kunne udvide ordningen. Men Enhedslisten bakker i hvert fald op om forslaget her.

Kl. 19:38

Den fg. formand (Hans Kristian Skibby):

Vi siger tak til ordføreren. Der er ikke nogen spørgere. Det næste parti, der skulle på, er Radikale Venstre, men de ser ikke ud til at være til stede i salen. Så går vi videre i rækkefølgen, og den næste er fra Dansk Folkeparti, og det er hr. Nick Zimmermann.

Kl. 19:39

(Ordfører)

Nick Zimmermann (DF):

Tak til forslagsstillerne for at stille det her rigtig gode borgerforslag. I Dansk Folkeparti mener vi ikke, at det skal være pensionisterne, der skal tabe købekraft i tider med høj inflation, hvor både priserne og lønningerne stiger. Det er ikke et problem, når løndannelsen udvikler sig stabilt, men i særlige tider med høj inflation, som vi har set det sidste stykke tid, samtidig med en stigende lønudvikling kan der altså skabes et efterslæb for pensionisterne. Og det er simpelt hen ikke rimeligt, at pensionister skal frygte for, om de nu har råd til både at betale husleje, varmeregning og samtidig også have til at få mad på bordet; det er ikke en værdig måde at behandle vores pensionister på. Vi er dybt afhængige af, at reguleringen følger udviklingen, for de skal bruge de ekstra penge, når priserne stiger, for de kan jo nemlig ikke bare gå ud og tage et job. Det er altså også derfor, at Dansk Folkeparti særlig har kæmpet for pensionisterne i forhandlinger om inflationshjælp.

Så vi er sådan set helt enige i hensigten med lovforslaget, nemlig at undgå, at pensionisterne oplever et efterslæb og et tab af købekraft i tider med høj inflation, samt at skabe et mere overskueligt og forståeligt pensionssystem. Vi mener sådan set også, selv om det ikke er en direkte del af det her forslag, at pensionisterne bør kompenseres for det store efterslæb, der er skabt som en konsekvens af den mindreregulering, som en lang række partier stod bag med skatteaftalen for 2012.

I Dansk Folkeparti vil vi altså meget gerne støtte op om det her gode forslag med at få løst problemerne med den nuværende regulering af bl.a. folkepensionen. Så tak til forslagsstillerne for et godt forslag. Tak.

Kl. 19:40

Den fg. formand (Hans Kristian Skibby):

Tak. Der er et enkelt spørgsmål, i hvert fald indtil videre, og det er fra hr. Thomas Skriver Jensen, Socialdemokraterne.

Kl. 19:41

Thomas Skriver Jensen (S):

Tak for det, og tak til ordføreren for talen. Nu kalder hr. Nick Zimmermann jo selv den nuværende økonomiske situation for særlig, altså ikke noget, man ser hver dag, sagt på godt arbejdersprog – nu ved jeg, at hr. Nick Zimmermann er tidligere lagerarbejder. Mener Dansk Folkeparti virkelig, at vi skal lave permanent lovgivning ud fra en midlertidig løsning, som vi jo allerede har imødekommet ved at give særlig hjælp til specielt udsatte grupper og gå væk fra en ordning, der i rigtig mange år har været profitabel og givende for pensionister, for at indføre en anden ordning, som utvivlsomt vil risikere at gemme en regning til starten af det nye år, hvis det viser sig, at vi har reguleret forkert?

Kl. 19:41

Den fg. formand (Hans Kristian Skibby):

Så er det ordføreren. Værsgo.

Kl. 19:41

Nick Zimmermann (DF):

Den virkelige udfordring er jo sådan set, at Socialdemokraterne og regeringen overhovedet ikke har forstået, hvor stor en krise der egentlig er ude i Danmark lige nu. Der er rigtig mange mennesker, der har svært ved at betale deres regninger – priserne stiger både på fødevarer, energi og alt muligt andet. Det samme har pensionisterne; der sidder rigtig mange, der har svært ved at betale deres regninger. Så måske skulle man i virkeligheden til at vågne en lille smule op i regeringen og hos Socialdemokraterne og få en forståelse for de rigtig mange mennesker, der virkelig kæmper i de her tider.

Kl. 19:42

Den fg. formand (Hans Kristian Skibby):

Så er det spørgeren for sin anden runde. Værsgo.

Kl. 19:42

Thomas Skriver Jensen (S):

Tak. Det er da rart at blive beskyldt for, at vores parti taler for lidt om krisepolitik. Det er ikke så tit, det sker lige for tiden. Jeg bliver bare nødt til at stille spørgsmålet igen. Altså, hr. Nick Zimmermann anerkender jo fuldstændig, at det her er en ekstraordinær situation. Det, regeringen har gjort, er det eneste økonomisk ansvarlige og efter min overbevisning i øvrigt også det langsigtede mest ansvarlige, nemlig at hjælpe midlertidigt i en ekstraordinær situation i stedet for at lave om på en velfungerende ordning, fordi inflationen i et par år er lidt for høj. Mener hr. Nick Zimmermann virkelig, at det er en god idé at lave om på noget, der fungerer, i forhold til at det kan skabe større utryghed, fordi vi midlertidigt har en meget høj inflation?

Kl. 19:43

Den fg. formand (Hans Kristian Skibby):

Så er det ordføreren.

Kl. 19:43

Nick Zimmermann (DF):

Den hjælp, som hr. Thomas Skriver Jensen snakker om, tror jeg ikke at der er ret mange der kan mærke, ud over dem, som har lavet den aftale. Det, der jo i virkeligheden er udfordringen, er, at der sidder rigtig mange mennesker, som har rigtig store udfordringer med deres økonomi, og det er, som om der ikke er en forståelse for det fra regeringens og Socialdemokratiets side. Man er simpelt hen nødt til at vågne en lille smule op. Der sidder rigtig mange mennesker rundtomkring i landet, der har svært ved at betale deres regninger. Der har lige været en tid med enormt høje energiregninger. Eksempelvis har jeg hørt om gasregninger, der er gået fra 3 kr. pr. m³ til 30 kr. pr. m³. Der er fødevarepriser, der er steget. Hvor har hjælpen været henne fra regeringens side? Hvor har hjælpen været henne fra Socialdemokratiets side? Det tror jeg at der er rigtig mange danskere der undrer sig over.

Kl. 19:43

Den fg. formand (Hans Kristian Skibby):

Vi går videre i rækken af spørgere. Der er en mere, og det er fru Pia Kjærsgaard, Dansk Folkeparti.

Kl. 19:43

Pia Kjærsgaard (DF):

Jeg vil bare spørge hr. Nick Zimmermann, om ikke det er pudsigt, at Socialdemokraterne pludselig siger, at der jo er givet hjælp. Ja, der er givet inflationshjælp, så vi lige her de sidste par dage, til folk, der har en meget, meget høj indkomst. Altså, det er det, vi hele tiden ser fra Socialdemokraternes side, og så stemmer Socialdemokraterne imod det her forslag. Det er da en absurd forestilling. Man giver faktisk rigtig meget til de rige, man giver til indvandrerfamilier og sådan noget, men pensionisterne blæser man højt og flot på. Jeg må jo nok sige, at hvis jeg havde været socialdemokrat, havde jeg bare siddet nede på min plads og bøjet hovedet. Er hr. Nick Zimmermann måske enig med mig i det?

Kl. 19:44

Den fg. formand (Hans Kristian Skibby):

Så er det ordføreren.

Kl. 19:44

Nick Zimmermann (DF):

Ja, selvfølgelig er jeg det. Jeg synes også, det er dybt pinligt at se Socialdemokratiet i den her sag. Altså dem, som står allerførst for, er indvandrerfamilier, og det er folk med millionindkomster, og dem, der ikke kan få så meget som en krone i hjælp, er så pensionisterne – danske borgere, der trods alt bor her i landet, og som har rigtig svært ved at få enderne til at mødes. Hvor er hjælpen til dem? Så jeg er fuldstændig enig med fru Pia Kjærsgaard.

Kl. 19:44

Den fg. formand (Hans Kristian Skibby):

Jeg tror ikke, at der ønskes endnu en kort bemærkning. Det er i hvert fald ikke markeret. Vi siger tak til ordføreren for Dansk Folkeparti, og den næste ordfører er hr. Torsten Gejl fra Alternativet. Værsgo.

Kl. 19:44

(Ordfører)

Torsten Gejl (ALT):

Tak, formand. I Alternativet anerkender vi også, at der er rigtig, rigtig mange mennesker, der i øjeblikket sidder rigtig, rigtig hårdt i det og har gjort det længe nu. Derfor støtter vi selvfølgelig det her forslag om at fremrykke pensionsreguleringen, sådan at indtægterne i højere grad udligner udgifterne. Man får lidt flere penge mellem hænderne. Jeg tror også, at det sagtens kan være et system, der kan komme til at fungere rigtig godt i fremtiden.

Når man går ind for et forslag som det her, læser man det selvfølgelig ekstra nysgerrigt igennem, og noget af det, som vi har diskuteret hos os, er: Hvad hvis ydelsen har været lidt for høj eller lidt for lav? Skal vi så til at efterregulere det? Skal vi til at åbne 1,3 millioner menneskers pensions- og skattepapirer og prøve at efterregulere? Men det synes jeg egentlig at SF's ordfører svarede godt på, for det kan man jo egentlig godt gøre fremadrettet. Hvis der er en forskel på den positive eller negative side på 0,1, 0,2 eller 0,3 pct., kan man jo regulere det i skønnet. Det skal selvfølgelig lige tales ordentligt igennem og regnes ordentligt igennem, men jeg synes, det er en god vej at gå at prøve at undersøge det for at få den lille ting på plads, så vi ikke skal til at bruge rigtig mange penge på administration.

Så med disse ord støtter vi forslaget, formand.

Kl. 19:46

Den fg. formand (Hans Kristian Skibby):

Der er ikke nogen spørgsmål til Alternativets ordfører i denne omgang. Vi siger tak til ordføreren. Den næste ordfører er hr. Kim Edberg Andersen fra Nye Borgerlige, og han kommer i rask trav. Det gør man jo i Nordjylland.

Kl. 19:46

(Ordfører)

Kim Edberg Andersen (NB):

Tak for det. I Nye Borgerlige har vi en ret klar holdning til det her. Vi synes, at det er et fantastisk godt forslag, og det gør vi, ud fra at vi virkelig anerkender den præmis, der ligger bag det, nemlig at der er nogle pensionister, der er blevet ramt rigtig, rigtig hårdt af det her. Jeg synes, at det lidt er sådan en skyden fra hoften, om man regulerer på den ene eller på den anden måde. Jeg synes faktisk, at forslaget lægger ret klart op til, at skulle man få 0,2 pct. for meget det ene år, bliver det reguleret det næste år. Men det vil blive reguleret hurtigere end nu, hvor man skal vente et år eller måske halvandet år på at få nogle penge på et tidspunkt, hvor det gør rigtig, rigtig ondt.

Ja, vi er i en krise, men inflation er jo ikke noget, der først er opstået nu, og det kan komme igen. Virkeligheden er nok også, at vi skal læse lidt længere ned i teksten og se, hvad bekymringen og frygten udspringer af. Det er den her satsregulering, der er sket siden 2012, og som gradvis har udhulet pensionisternes rådighedsbeløb. Jeg ved godt, at der ikke er nogen, der vil tale om det. Det ville mit tidligere parti gerne og gør det gerne stadig. Vi skal holde op med at udhule pensionisternes levevilkår og med bare kategorisk at afvise at hjælpe dem, når de har brug for hjælp.

Derfor støtter Nye Borgerlige naturligvis op om det her forslag. Vi synes faktisk, det er et godt forslag. Vi er kede af, at den frustration, der er, er det, der skal til, men sådan må det være, når man har en socialdemokratisk ordfører, der vælger at stille sig på talerstolen og sige, at man ikke vil hjælpe pensionisterne.

Kl. 19:48

Den fg. formand (Hans Kristian Skibby):

Der kom et spørgsmål, og det er fra fru Pia Kjærsgaard, Dansk Folkeparti.

Kl. 19:48

Pia Kjærsgaard (DF):

Jeg synes egentlig, at man, når man alligevel sidder her om aftenen, lige så godt kan bruge tiden til at give den lidt gas. Jeg er glad for, at Nye Borgerlige støtter det, det er jeg helt sikkert, for jeg synes, det er en god idé. Nu nævnte hr. Kim Edberg Andersen sit tidligere parti, og det må så være os, der menes, og der er også andre fra hans tidligere parti, der nu er i et andet parti, og som nu stemmer imod, og jeg fatter ikke, at Danmarksdemokraterne gør det. Det ærgrer jeg mig over. Der synes jeg stadig væk, man skal stå fast på sine principper, så det var jeg lidt overrasket over. Men vi er da i hvert fald glade for, at der er nogle på den side i Folketinget, som kan stå sammen om dels udlændingepolitikken, dels ældrepolitikken. Det vil jeg bare godt erklære mig tilfreds med.

Kl. 19:49

Den fg. formand (Hans Kristian Skibby):

Så er det ordføreren. Værsgo.

Kl. 19:49

Kim Edberg Andersen (NB):

Tak for det. Jeg havde jo også håbet på, at der var flere, der ville have bakket op, selvfølgelig havde jeg det, for jeg synes faktisk, det er et rimeligt forslag set ud fra en folkepensionists synspunkt og med den udhuling af folkepensionen, der er sket igennem rigtig mange år.

Kl. 19:49

Den fg. formand (Hans Kristian Skibby):

Tak. Ønskes der endnu et spørgsmål? Det gør der ikke. Så siger vi tak til ordføreren for Nye Borgerlige.

Da der ikke er flere, der har bedt om ordet, er forhandlingen sluttet.

Jeg foreslår, at forslaget henvises til Beskæftigelsesudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

18) 1. behandling af beslutningsforslag nr. B 74:

Forslag til folketingsbeslutning om at indføre bedstes første sygedag.

Af Nick Zimmermann (DF) m.fl.

(Fremsættelse 15.03.2023).

Kl. 19:49

Den fg. formand (Hans Kristian Skibby):

Jeg skal høre, om ordføreren på vegne af forslagsstillerne ønsker at give en begrundelse for forslaget. Det gør ordføreren. Værsgo.

Kl. 19:50

Begrundelse

(Ordfører for forslagsstillerne)

Nick Zimmermann (DF):

I Dansk Folkeparti ser vi familien som samfundets kerne, og det er det naturlige sted for rigtig mange af os at henvende os, når vi har brug for hjælp. Det er her, vi finder tryghed, og det er her, vi drager omsorg for hinanden, også når vi bliver syge. Derfor skal vi selvfølgelig sikre de allerbedste rammer for familierne.

For Dansk Folkeparti er det helt naturligt, at den omsorg, man som forælder ønsker at drage for sine børn, når de er syge, sådan set også gælder, når ens gamle og svækkede mor eller far eller bedstemor bliver syg og har behov for hjælp. Derfor mener vi også, at der bør indføres en ret til bedstes første sygedag med samme rettigheder, som mange nyder på barnets første sygedag som følge af overenskomster eller individuelle ansættelseskontrakter, altså betalt fri. For bekymringer er der sådan set nok af, når ens kære bliver syge, men privatøkonomien bør altså ikke være en af dem. Derfor foreslår vi konkret, at regeringen pålægges at indkalde til trepartsforhandlinger om indførslen af bedstes første sygedag. Tak for ordet for nu.

Kl. 19:51

Den fg. formand (Hans Kristian Skibby):

Vi siger tak til ordføreren i første omgang. Vi møder ham igen senere. Så er det tid til beskæftigelsesministeren. Værsgo.

Kl. 19:51

Forhandling

Beskæftigelsesministeren (Ane Halsboe-Jørgensen):

Mange tak. Det her er en vigtig debat. Jeg deler til fulde ordførerens blik på potentialet for, hvad det kan, når vi er noget for hinanden, ikke mindst i vores nærmeste familie. Jeg har derfor også stor forståelse for den problemstilling, der rejses i beslutningsforslaget: at mange mennesker har et ønske om at kunne hjælpe f.eks. et ældre familiemedlem til lægen, til tandlægen eller undersøgelser på hospitalet. Og det kræver jo af og til, at man kan tage fri fra arbejde.

Jeg hæfter mig ved, at forslagsstillerne konkret henviser til behovet for, at man kan tage sin ældre mor eller far med til læge eller på hospitalet, og netop den situation er jo det, der er taget højde for og gjort muligt med indførelsen af lønmodtagernes ret til 5 årlige omsorgsdage, som er en konsekvens af EU's orlovsdirektiv. Det er præcis den situation, der er tænkt på, og derfor fremgår det også af loven, som implementerer direktivet her i Danmark, at man har ret til omsorgsorlov til at yde personlig omsorg eller støtte til sine forældre. Man kan også holde omsorgsorlov for en bedsteforælder, hvis man f.eks. bor sammen.

Forslagsstillerne ønsker, at bedstes første sygedag skal være tillidsbaseret, skal kunne holdes uden nogen form for dokumentation og skal være med ret til løn. Og det vil betyde en væsentlig udvidelse af den omsorgsorlov, vi har indført for mindre end et år siden. Jeg vil minde om, at omsorgsorloven er udformet og gennemført efter en indstilling fra arbejdsmarkedets parter i Beskæftigelsesministeriets Implementeringsudvalg.

Det er rigtigt, at i den form, som det er vedtaget her i Folketinget på baggrund af det implementeringsudvalg, giver det arbejdsgiveren mulighed for at kunne søge om dokumentation eller bede om dokumentation for den omsorg, der er givet, men det kan man jo også lade være med som arbejdsgiver. Det er også rigtigt, at omsorgsorloven er selvbetalt, for det var det, der blev besluttet i orlovsdirektivet. Skal det ændres, sådan at omsorgsorloven i stedet for skal være med løn, er det altså noget, man beslutter nationalt, og i Danmark er det som bekendt et anliggende for arbejdsmarkedets parter.

På den baggrund kan regeringen ikke støtte beslutningsforslaget, og vi indstiller derfor, at det forkastes, men med den tilføjelse, at selve ønsket om, at vi har fleksibilitet, at vi er noget for hinanden, og at der også i fremtiden er mulighed for, at vi ikke bare er noget for vores børn, men også for vores forældre og nærmeste, er noget, der både ligger mig og regeringen meget på sinde. Tak for ordet.

Kl. 19:54

Den fg. formand (Hans Kristian Skibby):

Tak. Der er spørgsmål, og det første er fra hr. Nick Zimmermann, Dansk Folkeparti.

Kl. 19:54

Nick Zimmermann (DF):

Jeg synes i virkeligheden, at det er meget sjovt, at ministeren nævner arbejdsmarkedets parter, og lige præcis i den her sag er det åbenbart meget vigtigt at høre arbejdsmarkedets parter. Det er jo ikke så længe siden, at regeringen lige var inde at stjæle store bededag, og der var det knap så vigtigt at høre arbejdsmarkedets parter, og der var det knap så vigtigt ikke at blande sig i den danske model. Men i det forslag, som Dansk Folkeparti lægger op til, blander vi os netop ikke i den danske model, eftersom vi jo foreslår, at det skal sendes til en trepartsforhandling. Det var netop det modsatte, som regeringen valgte, da man stjal store bededag.

Så jeg kunne i virkeligheden godt tænke mig at prøve at spørge ministeren: Hvornår er I begyndt at ændre holdning til det her, i forhold til hvornår man skal sende noget til trepartsforhandlinger og hvornår man ikke skal?

Kl. 19:55

Den fg. formand (Hans Kristian Skibby):

Så er det ministeren.

Kl. 19:55

Beskæftigelsesministeren (Ane Halsboe-Jørgensen):

Men vi har ikke ændret holdning. Tværtimod har vi som den første regering foreslået, at vi laver en permanent trepartsinstitution, fordi vi jo netop anerkender, at det forum og det greb kan noget helt særligt, især i en dansk kontekst. Derfor vil jeg også godt anerkende, at det er det, beslutningsforslaget går på. Jeg synes dog bare, det bliver nødt til at blive set i en kontekst af, at vi lige har indført de her omsorgsorlovsdage på baggrund af en indstilling fra arbejdsmarkedets parter, og det er trådt i kraft for mindre end et år siden. Og derfor vil det bare være en væsentlig udvidelse af det, parterne indstillede til lovbehandling for ganske kort tid siden.

Kl. 19:56

Den fg. formand (Hans Kristian Skibby):

Ordføreren for sin anden korte bemærkning. Værsgo.

Kl. 19:56

Nick Zimmermann (DF):

Med al respekt kan det her forslag absolut ikke sammenlignes med de her omsorgsdage. For de 5 omsorgsdage, der er, er jo for det første dage, man selv skal betale for for at holde fri. For det andet er det dage, der ude på arbejdsmarkedet skal planlægges 14 dage, 3 uger, 2 måneder frem i tiden, for at det går ind og passer med en kalender, og for at det går ind og passer med arbejdet.

Det, som vi foreslår, er, at man skal kunne ringe ind på fuldstændig samme måde, som hvis man har et barn syg, altså at man kan ringe ind om morgenen og sige: Jeg kan ikke komme i dag, fordi jeg skal følge min far eller min mor til læge eller på hospitalet eller andet. Så det er fuldstændig umuligt at sammenligne de her to forslag.

Indtil for ikke så længe siden var jeg selv ansat inde på Skejby Sygehus, hvor der var flere, der var glade for de her omsorgsdage. Men det, der var udfordringen med dem, var, at det jo var dage, der skulle planlægges langt ud i fremtiden. Og man skal også lige tage med, at man ikke får løn for de her dage.

Det, som vi ønsker, at danskerne skal have mulighed for, er, at hvis der er noget pludseligt opstået sygdom i ens familie, kan man ringe til sin arbejdsgiver og sige: Jeg har desværre ikke mulighed for at komme i dag, for jeg skal være der for mit familiemedlem.

Kl. 19:57

Den fg. formand (Hans Kristian Skibby):

Så er det ministeren.

Kl. 19:57

Beskæftigelsesministeren (Ane Halsboe-Jørgensen):

Det anerkender jeg til fulde. Jeg anerkender til fulde, at det, der blev indstillet dengang, og som derfor også var det, Folketinget vedtog, var, at de 5 dage skulle være uden løn. Hvis man gerne vil udvide den ordning, er det sagtens noget, man kan aftale parterne imellem. Man kunne også rejse det i en overenskomstforhandling – det er mig bekendt ikke blevet gjort ved de forhandlinger, der netop er landet. Og det er jo alt sammen en prioritering, for i sidste ende er det også en udgift for arbejdsgiver, hvis det er noget, man bliver pålagt at skulle betale for, uden at folk møder på arbejde. Derfor har jeg meget stor respekt for, at det her er noget, arbejdsmarkedets parter forhandler. Vi har vedtaget de 5 omsorgsorlovsdage – den ordning synes jeg er fornuftig og giver noget fleksibilitet og mulighed for det her. Men jeg anerkender til fulde, at det, ordføreren vil, er at gå videre. Men det kræver så også bare, at det er noget, arbejdsgiverne er med på, og derfor er det selvfølgelig en sag ved de forhandlinger.

Kl. 19:58

Den fg. formand (Hans Kristian Skibby):

Vi siger tak til beskæftigelsesministeren, og så begynder vi på ordførerrækken. Den første ordfører er fra Socialdemokratiet – hr. Thomas Skriver Jensen, værsgo.

Kl. 19:58

(Ordfører)

Thomas Skriver Jensen (S):

Tak for det, formand. Jeg har på mange måder stor sympati for intentionerne i beslutningsforslaget om bedstes første sygedag, og jeg vil gerne indlede med at sige tak til hr. Nick Zimmermann og til Dansk Folkeparti for at tage initiativ til en diskussion om det at være noget for hinanden og om, om mulighederne for, at vi kan være det, også i familien, er gode nok i dag. For mange ældre er det nødvendigt, at familiemedlemmer hjælper dem med at komme til eksempelvis lægen – det er jeg fuldstændig enig med hr. Nick Zimmermann i.

Den 1. januar i år trådte den nye omsorgslov i kraft. Den udløber af orlovsdirektivet, hvor lønmodtagerne får ret til 5 årlige omsorgsdage. De kan bruges til at hjælpe ens forældre, hvis de har behov for omsorg eller støtte til at komme til lægen – for at nævne et eksempel, som også fremhæves af forslagsstillerne. Og selv om omsorgsorloven ikke en til en svarer til det fremsatte forslag, er jeg helt enig med beskæftigelsesministeren i, at vi skal lade den nye lov virke, før vi ændrer reglerne igen. De har som sagt kun været gældende i mindre end 4 måneder.

I tillæg hertil mener jeg, at det er vigtigt bemærke, at omsorgsorloven netop er udformet efter en indstilling fra arbejdsmarkedets parter, altså efter det ønske, der er fra arbejdsmarkedets parter i dag. Derudover er det ikke min opfattelse, at indførelsen af en ret til bedstes første sygedag har været en prioritet for arbejdsmarkedets parter i de netop afsluttede overenskomstforhandlinger; og hvad arbejdsmarkedets parter i øvrigt prioriterer ved overenskomstforhandlingerne, er sådan set heller ikke noget, jeg vil blande mig i.

Når det er sagt, er jeg enig med forslagsstillerne i, at en trepartsaftale vil være den rigtige vej at gå, hvis der fremadrettet skulle være et ønske fra arbejdsmarkedets parter om at drøfte en lignende ordning, som det foreslås. Det vil netop være et emne som det her, der ville kunne blive taget op i en permanent trepartsinstitution, som regeringen jo i regeringsgrundlaget har lagt op til at etablere. Det er vigtigt, at vi politisk fortsat bidrager til at understøtte det gode og stærke samarbejde, som vi bl.a. så mellem arbejdsmarkedets parter i sidste valgperiode, hvor der blev indgået mere end 20 trepartsaftaler.

Med de ord kan Socialdemokratiet ikke støtte forslaget.

Kl. 20:00

Den fg. formand (Hans Kristian Skibby):

Tak, og der er spørgsmål. Først er det fra hr. Nick Zimmermann, Dansk Folkeparti. Værsgo.

Kl. 20:00

Nick Zimmermann (DF):

Nu skal jeg nok næsten passe på, hvordan jeg formulerer det, så jeg vil prøve at gøre det så godt som muligt. Det er jo næsten fuldstændig latterligt at høre Socialdemokraterne stå og nævne arbejdsmarkedets parter og trepartsforhandlinger. Man har lige stjålet store bededag fra danskerne fuldstændig uden at høre nogen som helst, uden at høre danskerne, uden at høre fagbevægelsen eller uden at høre Folketingets partier, og så står man nu og snakker om, at man skal have en respekt for arbejdsmarkedets parter. Jamen hvor i himlens navn var den respekt for arbejdsmarkedets parter, da man stjal store bededag?

I forhold til omsorgsdage, de 5 omsorgsdage, er det jo noget fuldstændig andet end det, som vi i Dansk Folkeparti lægger op til med vores forslag. Omsorgsdage skal jo planlægges langt ud i fremtiden, så de passer med en planlægning for en arbejdsgiver. Altså, det vil sige, at man skal tage dem 14 dage før, 3 uger før eller 1 måned før, for at det passer ind. Det her er jo netop en mulighed for, at man kan hjælpe sin familie ved akut opstået sygdom. Hvis man eksempelvis har en far, mor eller bedstemor, der hurtigt skal på hospitalet eller til lægen eller ikke kan klare sig i hjemmet en dag, kan man støde til. Men omsorgsdagene er jo umulige at bruge akut. De skal jo bruges langt ud i fremtiden.

Kl. 20:02

Den fg. formand (Hans Kristian Skibby):

Så er det ordføreren. Værsgo.

Kl. 20:02

Thomas Skriver Jensen (S):

Tak. Det her kommer til at lyde lidt sjovt. Jeg tror, at vi nogle gange skal passe på med herindefra at tro, at vi altid ved bedst, og med at indføre regler bare for at indføre regler. Altså, jeg har personligt haft en del års erfaring på arbejdsmarkedet, inden jeg kom herind, og har på op til flere private virksomheder aldrig nogen sinde oplevet at ringe ind til min chef med beskeden om, at der er opstået akut sygdom i min familie, som der er behov for at jeg tager mig af, og så fået beskeden tilbage: Ved du hvad? Du møder bare op på arbejde næste dag, for der er ikke noget at gøre; vi skal have dig her på fabrikken. Der har jeg bare mere tillid, åbenbart, end hr. Nick Zimmermann til danske arbejdsgivere og til, at de kan finde ud af at time og tilrettelægge deres hverdag ude på arbejdspladserne, sådan at det rent faktisk kan lade sig gøre at få det til at løbe rundt, også selv om der skulle opstå en akut situation.

Kl. 20:03

Den fg. formand (Hans Kristian Skibby):

Så er det spørgeren for sin anden korte bemærkning. Værsgo.

Kl. 20:03

Nick Zimmermann (DF):

Det, der jo netop også er den store forskel på omsorgsdage og det, som vi foreslår, er, at en omsorgsdag er en ulønnet dag for medarbejderen, hvorimod det, som vi foreslår, er en lønnet dag på præcis samme måde som barnets første sygedag.

Men jeg kunne i virkeligheden godt tænke mig måske lige at få ordføreren til at uddybe, hvornår den her pludselige respekt for trepartsforhandlinger og fagbevægelsen er opstået, for da store bededag var på bordet, var den ikke sådan helt så tydelig, som den er nu.

Kl. 20:03

Den fg. formand (Hans Kristian Skibby):

Så er det ordføreren.

Kl. 20:03

Thomas Skriver Jensen (S):

Der er jo den fuldstændig klare forskel, at store bededag ikke økonomisk medførte nogen nævneværdig betydning, hverken for lønmodtagere eller arbejdsgivere. Forslaget fra hr. Nick Zimmermann vil jo medføre, at vi herindefra skulle sige til arbejdsgiverne, at hvis der opstår akut sygdom i familien, skal de uden at have diskuteret det i en trepartsaftale eller i en overenskomstforhandling punge ud for det. Det er den grundlæggende forskel, der er.

Kl. 20:04

Den fg. formand (Hans Kristian Skibby):

Fordi jeg rejste mig op, kom der lige en spørger mere, så jeg sætter mig ned igen. Næste spørger er hr. Kim Edberg Andersen fra Nye Borgerlige. Værsgo.

Kl. 20:04

Kim Edberg Andersen (NB):

Jeg synes, ordføreren gjorde det godt hele vejen igennem, indtil han begyndte at påstå, at det at fjerne store bededag faktisk ikke rigtig kostede nogen nogle penge. Så det vil jeg godt lige bore lidt i. Mener ordføreren virkelig, at da Socialdemokratiet afskaffede store bededag, var der ikke grupper i samfundet, som det ville koste rigtig mange penge? Jeg ved, at hr. Karsten Hønge sidder på spring nu for at komme med en followup til det her, for der er jo mange grupper, for hvem det lige nøjagtig kostede en del penge at afskaffe store bededag. Det er både for lønmodtagere og folk i det offentlige, men det er jo også de der små virksomheder, der lige pludselig ikke kunne fylde op med konfirmationer, fordi den dag, hvor man ellers ville have holdt konfirmation, blev fjernet.

Så jeg vil gerne lige høre en uddybning af det. Hvordan kan det være, at ordføreren mener, at store bededag ikke koster nogen nogle penge, når det lige pludselig er voldsomt dyrt med et forholdsvis blidt forslag som bedstes første sygedag?

Kl. 20:05

Den fg. formand (Hans Kristian Skibby):

Ordføreren.

Kl. 20:05

Thomas Skriver Jensen (S):

Det koster ikke nogen lønmodtagere penge. Altså, angående det private arbejdsmarked vil der ske det, at man får en ekstra arbejdsdag, hvis man er timelønnet, og dermed tjener en ekstra arbejdsdags løn. Det koster mig bekendt ikke nogen penge. Og for offentligt ansatte eller funktionærers vedkommende lå der jo i storebededagslovforslaget en økonomisk kompensation til dem. Så jeg mener faktisk ikke, at det koster nævneværdigt.

Så kunne man selvfølgelig godt vælge at sige, og jeg ved ikke, om det er det, som ordføreren hentyder til, at det at få medarbejderne på arbejde en ekstra dag selvfølgelig koster løn for de timer, hvor de medarbejdere arbejder. Men det ved jeg ikke om jeg synes er et unfair bytte i tider, hvor arbejdsgiverne synes, at der er mangel på arbejdskraft.

Kl. 20:05

Den fg. formand (Hans Kristian Skibby):

Så er det hr. Kim Edberg Andersen for sin anden korte bemærkning.

Kl. 20:05

Kim Edberg Andersen (NB):

Jeg bliver overrasket over, at en fra Socialdemokratiet er i tvivl om det. Altså, hvis man driver virksomhed, lad os sige et sygehus, hvor man har behov for personale, der arbejder på store bededag, så havde de jo fået tillæg. Der havde været et genetillæg, og det bliver de ikke kompenseret for. Der bliver ikke en en til en-kompensation for det. Der er mennesker her i samfundet, for hvem det koster penge.

Vi har også en bekymring i forhold til f.eks. FOA, altså om de penge, som staten sparer, bliver lagt i lønpuljen her næste gang. Altså, det er vi jo også lidt spændte på. Så der er jo mennesker, for hvem det koster penge, at I fjernede store bededag. Det er ikke, fordi vi skal have en storebededagsdiskussion; den har vi haft. Men det var bare overraskende at høre, at det var så hurtigt, man glemte, at der var lønmodtagere, der fik tegnebogen i klemme, da man fjernede store bededag.

Kl. 20:06

Den fg. formand (Hans Kristian Skibby):

Så er det ordføreren.

Kl. 20:06

Thomas Skriver Jensen (S):

Jeg har overhovedet ikke glemt, at vi har fjernet store bededag, og ... Der tabte jeg tråden. Det beklager jeg.

Kl. 20:07

Den fg. formand (Hans Kristian Skibby):

Det kan ske for selv den bedste. Tak til ordføreren for Socialdemokraterne, og så må I ordne det over en kop kaffe lidt senere her i dag. Den næste ordfører er fra Venstre, og det er fru Eva Kjer Hansen. Værsgo.

Kl. 20:07

(Ordfører)

Eva Kjer Hansen (V):

Tak, hr. formand. I Venstre synes vi, at det jo er en ualmindelig sympatisk tilgang, at der skal være fleksibilitet og god mulighed for at tage sig af de ældre i familierne, når de har hjælp behov, og det er faktisk også noget af det, vi gennem tiden har arbejdet på. Der var et bredt flertal, der jo for under et år siden besluttede at gennemføre EU's orlovsdirektiv, så lønmodtagere har ret til 5 omsorgsdage årligt, hvis man har behov for at yde personlig omsorg eller støtte til forældre, og hvis man bor med sine bedsteforældre, kan man holde omsorgsorlov. Der havde vi jo netop også en god debat om, hvor vigtigt det er med den her fleksibilitet og muligheder for at kunne hjælpe ældre, der har hjælpen behov.

Direktivet blev gennemført i Danmark efter indstilling og anbefaling fra netop arbejdsmarkedets parter, og det er jo dem, som forslagsstillerne her mener nu skal indkaldes til nye drøftelser omkring beslutningsforslaget. Men arbejdsmarkedets parter har jo faktisk netop afsluttet forhandlinger, hvor man hverken har fundet anledning til at prioritere udvidelse eller andre former for ændringer i den under et år unge omsorgslov. Man har jo heller ikke prioriteret sådan noget som bedstes første sygedag i de her forhandlinger. Vi synes i Venstre, at det rettelig er der, det hører hjemme, og der, man skal tage nogle initiativer, hvis der skal ske en styrkelse af mulighederne på det her område. Så af de grunde kan vi i Venstre ikke støtte forslaget.

Kl. 20:08

Den fg. formand (Hans Kristian Skibby):

Der er et enkelt ønske om en kort bemærkning. Hr. Nick Zimmermann, Dansk Folkeparti.

Kl. 20:09

Nick Zimmermann (DF):

Det er i virkeligheden en lille smule sjovt at høre ordføreren nævne trepartsforhandlinger og arbejdsmarkedets parter. Jeg ved ikke, om man i regeringen kan huske, at der engang var det, der hed store bededag, og som man fjernede uden at høre arbejdsmarkedets parter, uden at høre Folketingets partier og uden at høre fagbevægelsen. Altså, hvornår er den her respekt for arbejdsmarkedets parter lige pludselig opstået i regeringen?

Kl. 20:09

Den fg. formand (Hans Kristian Skibby):

Så er det ordføreren.

Kl. 20:09

Eva Kjer Hansen (V):

Det ville nu også have undret mig, hvis hr. Nick Zimmermann ikke havde haft nogen spørgsmål at stille og allerede var kørt træt i dagens debat.

Det her område er jo et område, hvor vi netop har haft gode drøftelser, og hvor vi, som jeg refererede til, vedtog muligheden for omsorgsdage for under et år siden på opfordring af arbejdsmarkedets parter. Så der har jo netop været et tæt løb sammen med arbejdsmarkedets parter omkring de her muligheder for omsorgsdage. Derfor er det, at vi i Venstre synes, at det ville være helt naturligt, at det også var der, man greb bolden, hvis der skulle ske yderligere forbedringer.

Kl. 20:10

Den fg. formand (Hans Kristian Skibby):

Spørgeren for sin anden korte bemærkning. Værsgo.

Kl. 20:10

Nick Zimmermann (DF):

Men det er jo et eller andet sted helt skørt, at jeg spørger ind til store bededag, og at ordføreren svarer ved at nævne omsorgsdage. Altså, det, som jeg spurgte ordføreren om, var, hvornår den her respekt for arbejdsmarkedets parter og trepartsforhandlinger lige pludselig er opstået, for den var der jo ikke, da regeringen var inde at tage store bededag. Men nu, hvor vi snakker om omsorgsdage, vil jeg sige – og det var noget af det, jeg spurgte ordførerens regeringskollega om – at omsorgsdage jo absolut ikke er det samme som det, vi foreslår, i og med at omsorgsdage skal man selv betale for, og det er dage, der skal planlægges langt ud i fremtiden. Det, som vi ønsker, er at give folk en mulighed i forhold til det, der opstår akut.

Kl. 20:10

Den fg. formand (Hans Kristian Skibby):

Ordføreren.

Kl. 20:10

Eva Kjer Hansen (V):

Ja, det er det, der opstår akut og bliver betalt, og det er jo lige præcis derfor, det hører hjemme i en drøftelse med arbejdsmarkedets parter, og at det bør være på arbejdsmarkedets parters initiativ, hvis man skulle udvide det og have en sådan mulighed.

Jeg gjorde det, hr. Nick Zimmermann, at jeg svarede på spørgsmålet i relation til det beslutningsforslag, som vi behandler i dag, og som jo handler om den her mulighed for bedre at tage hånd om bedstemor og bedstefar – eller omsorgsdage, som der også bliver refereret til – og jeg synes jo netop, vi skal sørge for at koncentrere debatten om det forslag, der er fremsat, for så får vi størst udbytte af det alle sammen.

Kl. 20:11

Den fg. formand (Hans Kristian Skibby):

Vi siger tak til Venstres ordfører. Næste ordfører er hr. Jeppe Søe fra Moderaterne.

Kl. 20:11

(Ordfører)

Jeppe Søe (M):

Tak for det, formand. Den omsorg, vi viser hinanden, viser, hvem vi er. Det er sympatisk at ønske at skabe mulighed for, at vi kan tage ansvar for vores forældre og bedsteforældre, når de svækkes eller bliver ældre. Jeg er enig med forslagsstillerne i, at familien er samfundets kerne, men jeg synes måske modsat forslagsstillerne, at vi på mange måder allerede lever i et samfund, hvor der er skabt plads til, at vi kan tage vare på hinanden. Siden juni 2022 har alle lønmodtagere haft ret til omsorgsorlov i 5 dage om året – uden løn, det ved jeg, og med krav om dokumentation, ja, og modsat retten til barnets første sygedag, som ofte overenskomstbetinget er til afholdelse med løn. Det er det, man fra forslagsstillernes side ønsker at sidestille, altså bedstes og barnets første sygedag.

Det er arbejdsmarkedets parter, der har beslutningskompetencen, når det handler om at forhandle rammerne for løn under omsorgsorlov, og det overlader jeg trygt til dem. Personligt mener jeg, at den egentlige indsats og glæde faktisk også kan ligge i at yde ulønnet omsorg, og jeg noterer mig, at bedstes første sygedag ikke var en del af overenskomstforhandlingerne.

Moderaterne kan ikke bakke op om forslaget.

Kl. 20:12

Den fg. formand (Hans Kristian Skibby):

Der er et spørgsmål fra hr. Nick Zimmermann, Dansk Folkeparti.

Kl. 20:12

Nick Zimmermann (DF):

Jeg synes jo i virkeligheden, det er fantastisk at høre den tredje repræsentant for regeringen i streg sige, at vi skal have respekt for arbejdsmarkedets parter og for trepartsforhandlinger. Jeg tænker: Hvor var den respekt henne, da regeringen stjal store bededag? For da lyttede man jo hverken til fagbevægelsen, til trepartsforhandlingerne, til Folketingets partier eller til nogen som helst andre end ens egne mandater.

Så hvornår er den her respekt pludselig blomstret i regeringen omkring arbejdsmarkedets parter, trepartsforhandlinger og det at spørge fagbevægelsen og Folketingets partier?

Kl. 20:13

Den fg. formand (Hans Kristian Skibby):

Så er det ordføreren. Værsgo.

Kl. 20:13

Jeppe Søe (M):

Jeg har heller ikke glemt store bededag, og hvis jeg havde glemt den, er det nu femte gang, hr. Nick Zimmermann stiller præcis det samme spørgsmål, og jeg har præcis det samme svar som de andre. Jeg har haft respekt for arbejdsmarkedets parter og for den danske model gennem hele forløbet og også i forhold til bededagen. Så der er ingenting ændret i min påstand i forhold til det her.

Kl. 20:13

Den fg. formand (Hans Kristian Skibby):

Så er det spørgeren for den anden korte bemærkning. Værsgo.

Kl. 20:13

Nick Zimmermann (DF):

Så kunne jeg godt tænke mig at prøve at spørge ordføreren: Hvor i fjernelsen af store bededag kunne man virkelig se og anerkende regeringens store sympati og respekt for den danske model?

Kl. 20:14

Den fg. formand (Hans Kristian Skibby):

Ordføreren.

Kl. 20:14

Jeppe Søe (M):

Altså, jeg vil bede hr. Nick Zimmermann om at gå på Folketingets tv. Der ligger simpelt hen så mange debatter om store bededag. Vi har jo drøftet det. Jeg synes i virkeligheden, det er tankevækkende, at man kommer med et forslag, som man føler er gennemarbejdet, og at man så bruger hele debatten på at tale om bededag i stedet for at tale om ens eget forslag. Men det er jo selvfølgelig hr. Nick Zimmermanns egen interesse, der dér kommer frem. Jeg synes da, at man skulle tale lidt om bedstes første sygedag. Det ville da være det bedste.

Kl. 20:14

Den fg. formand (Hans Kristian Skibby):

Med de ord siger vi tak til ordføreren fra Moderaterne. Den næste ordfører er hr. Karsten Hønge fra Socialistisk Folkeparti. Værsgo.

Kl. 20:14

(Ordfører)

Karsten Hønge (SF):

Tak for det. Vi skal passe godt på hinanden i familierne. Ældre, som gennem årene selv har ydet omsorg for yngre familiemedlemmer, kan jo selv en dag gå hen og få brug for støtte og hjælp. Ja, vi skal i det hele taget have et samfund med mere ro på.

Der er jo så meget, vi skal nå; farten i hamsterhjulene sættes op; vi er så uundværlige på arbejdspladserne. Men der er steder, hvor vi i virkeligheden er uundværlige. Det er, når en nær pårørende har brug for en hjælpende hånd. Det er det, der skal være tid og plads til. Vi har et rigt samfund, fordi vi er så arbejdsomme, men vi er desværre langt hen ad vejen fattige, hvis vi ikke tager hånd om vores børn og ældre. Der er jo nu regler for frihed ved børnenes sygdom, og SF ser meget gerne de regler forbedret, men velfærdssamfundet prioriterer ikke, at der er tilstrækkelige personaleressourcer til at hjælpe vores ældre, og det er ikke godt nok. Der er altså flere gode grunde til at styrke netværket omkring de ældre, som kan have svært ved selv at komme til læge eller undersøgelser m.v.

SF har tidligere stillet forslag om at kompensere pårørende i lighed med reglerne på børneområdet, jævnfør servicelovens § 42, når det drejer sig om hjælp til familiemedlemmer ramt af demens, og SF har også stillet forslag vedrørende frihed til omsorg for døende familiemedlemmer. Det her beslutningsforslag fra Dansk Folkeparti lægger op til en bredere og mere generel regel omkring omsorgsdage for ældre familiemedlemmer.

I SF vil vi ikke sådan lægge os helt fast på en bestemt model, da økonomien er ukendt, og heller ikke på, om det præcis skal lande på de her 5 dage om året. Men for SF er det vigtigt, at et forslag som det her forhandles og aftales med fagbevægelsen og arbejdsgiverne, og det skal jo også være et ønske fra lønmodtagerne, hvis det skal gennemføres. Om det skal være lige nu, kort tid efter at vi sidst regulerede området med orlovsdirektivet, og om det lige skal være på den måde, som Dansk Folkeparti foreslår, kan man da diskutere. Men til gengæld er debatten omkring prioriteringer i velfærdssamfundet helt nødvendig, og vi har nemlig brug for et samfund med mere ro på og med mere omsorg for hinanden. Med de bemærkninger kan SF stemme for beslutningsforslaget.

Kl. 20:17

Den fg. formand (Hans Kristian Skibby):

Der er spørgsmål til ordføreren. Hr. Nick Zimmermann, Dansk Folkeparti.

Kl. 20:17

Nick Zimmermann (DF):

Nu fik jeg jo lige det sidste med, altså at SF ville stemme for forslaget. Så det er jeg da rigtig glad for at høre, og så behøver jeg ikke at stille det spørgsmål, jeg har siddet her og skrevet ned, mens ordføreren holdt sin tale. Tak. (Karsten Hønge (SF): Velbekomme).

Kl. 20:17

Den fg. formand (Hans Kristian Skibby):

Det var jo hurtigt. Vi siger tak til ordføreren og spørgeren og går videre i talerækken. Den næste ordfører er fru Charlotte Munch fra Danmarksdemokraterne.

Kl. 20:18

(Ordfører)

Charlotte Munch (DD):

Tak. Forslaget, vi skal behandle i dag, lægger op til, at der udarbejdes et kommissorium, og at der indkaldes til trepartsforhandlinger om indførelse af bedstes første sygedag. Det vil sige, at nære familiemedlemmer tildeles rettigheder svarende til forældres ret til barnets første sygedag, som eksempelvis kan bruges til at tage ens forældre eller bedsteforældre med til lægen eller på hospitalet. Dertil foreslås det, at kommissoriet for trepartsforhandlingerne skal udarbejdes i fællesskab mellem regeringen og de folketingspartier, der kan tilslutte sig nærværende beslutningsforslag.

Jeg vil gerne takke forslagsstillerne for at rejse debatten om vores ældre medborgere. Jeg er sikker på, at vi er mange, der har oplevet at skulle tage fri, netop fordi vores forældre eller bedsteforældre har skullet til vigtige undersøgelser eller operationer. Det kræver ofte mere koordinering, end man umiddelbart skulle tro. Spørgsmålet om, hvem i familien der eksempelvis skal hente eller bringe mormor fra hospitalet eller lægen, er blot et lille eksempel på de udfordringer, mange familier oplever. Ofte vil det også være nødvendigt, at de pårørende deltager i møderne med læger og sygeplejersker.

Det bekymrer dog Danmarksdemokraterne, at de økonomiske konsekvenser ikke fremgår af selve forslaget. Så om end vi finder forslaget sympatisk, må vi sætte tæring efter næring. Vi kan derfor på nuværende tidspunkt ikke støtte forslaget, da finansieringen alt andet lige skal være på plads først.

Kl. 20:19

Den fg. formand (Hans Kristian Skibby):

Der er spørgsmål til ordføreren. Hr. Nick Zimmermann, Dansk Folkeparti.

Kl. 20:19

Nick Zimmermann (DF):

Så viser det jo, at Danmarksdemokraterne har misforstået forslaget, for det, vi i virkeligheden foreslår, er jo netop at sende det her til en trepartsforhandling. Så derfor ville det jo være mærkeligt for os at finde økonomien til det, når det skal aftales i trepartsforhandlinger. Så måske ordføreren vil prøve at uddybe en lille smule, hvordan det kan være, I ikke vil være med til at lade det komme over til en trepartsforhandling og så lade parterne dér finde økonomien til forslaget.

Kl. 20:20

Den fg. formand (Hans Kristian Skibby):

Så er det ordføreren.

Kl. 20:20

Charlotte Munch (DD):

Tak, og tak for spørgsmålet. Jamen det kan jeg godt svare på. Det er, fordi vi mener, det er den omvendte rækkefølge. Vi mener stadig væk, at det er vigtigt at have en finansiering på plads, hvis vi skal kunne stemme for det.

Kl. 20:20

Den fg. formand (Hans Kristian Skibby):

Så er det spørgeren for anden runde.

Kl. 20:20

Nick Zimmermann (DF):

Men det er jo helt omvendt af, hvad man gør. Det er jo ikke sådan, at man herindefra starter med at pege lige præcis på, hvor økonomien til et forslag skal komme fra, og så bagefter sender det over til en trepartsforhandling. Så Danmarksdemokraterne vil ikke være med til at sende det her til en trepartsforhandling og så lade dem prøve at drøfte, hvor økonomien til det her eventuelt kunne findes henne?

Kl. 20:20

Den fg. formand (Hans Kristian Skibby):

Ordføreren.

Kl. 20:20

Charlotte Munch (DD):

Tak. I Danmarksdemokraterne mener vi, at det er vigtigt at have en finansiering på plads, hvis vi skal kunne stemme for det, så det er mit svar endnu en gang.

Kl. 20:21

Den fg. formand (Hans Kristian Skibby):

Vi siger tak til ordføreren for Danmarksdemokraterne. Den næste ordfører er fru Sólbjørg Jakobsen fra Liberal Alliance.

Kl. 20:21

(Ordfører)

Sólbjørg Jakobsen (LA):

Mange tak for ordet, og tak til DF for beslutningsforslaget. Som jeg forstår det, er det et forslag, som skal give mulighed for, at man kan holde fri for at passe sine forældre og sine bedsteforældre, menjeg kan ikke helt gennemskue, hvordan finansieringen skal hænge sammen. Det skal jo lægges over til arbejdsmarkedets parter, og det er altid godt. Så det vil jeg gerne rose, at man lægger op til. Men det er jo et spørgsmål om overenskomster, altså hvad det er, man vælger at tage med til forhandlinger. Der er det ikke typisk, at det er os, der prioriterer, hvad det skal være. Men jeg synes, det er et meget sympatisk forslag, og det rammer nemlig det helt centrale med, at familien tager hånd om at hjælpe de ældre familiemedlemmer, der har brug for støtte og omsorg. Familien er uden tvivl et af de mest værdifulde fællesskaber, vi har.

I LA's optik er der tale om et overenskomstspørgsmål, som vi ikke skal blande os i. Det er vigtigt, at vi værner om den danske model, hvor løn- og arbejdsvilkår forhandles mellem arbejdsmarkedets parter. Jeg vil også sige, at jeg faktisk tror, at langt de fleste arbejdsgivere, jeg kender, viser forståelse i de her situationer. Jeg synes, at forslaget er baseret på den her varme tanke om at passe på hinanden, og det tror jeg godt man kan gøre, uden at staten skal hjælpe med det. Så Liberal Alliance støtter ikke forslaget.

Kl. 20:22

Den fg. formand (Hans Kristian Skibby):

Der er spørgsmål til ordføreren. Hr. Nick Zimmermann, Dansk Folkeparti.

Kl. 20:22

Nick Zimmermann (DF):

Jeg kunne godt tænke mig at prøve at spørge ordføreren: Er der andre steder, hvor Liberal Alliance mener staten blander sig i forhold til trepartsforhandlinger og forhandlinger mellem arbejdsmarkedets parter, eller er det kun omkring bedstes første sygedag?

Kl. 20:23

Den fg. formand (Hans Kristian Skibby):

Ordføreren.

Kl. 20:23

Sólbjørg Jakobsen (LA):

Jamen jeg kan godt se, som ordføreren flere gange har nævnt, at ironien er tyk i forhold til sagen om store bededag. Det her forslag pålægger jo også arbejdsmarkedets parter at gøre noget, som de ikke selv har ønsket. Så jeg synes også, at om end det ikke er lige så grelt, er det stadig politikerne, der blander sig i den danske model.

Men ja, der har helt klart været andre situationer, bl.a. afskaffelsen af store bededag. Jeg er helt enig.

Kl. 20:23

Den fg. formand (Hans Kristian Skibby):

Så er det spørgeren for sin anden korte bemærkning. Der er frafald på den, så vi siger tak til ordføreren fra Liberal Alliance. Næste ordfører er fra Det Konservative Folkeparti, og det er fru Helle Bonnesen.

Kl. 20:23

(Ordfører)

Helle Bonnesen (KF):

Forslaget om bedstes første sygedag lægger sig op ad barnets første sygedag. Og som konservativ, der sætter både familien og civilsamfundet højt, er det her helt sikkert et meget, meget sympatisk forslag, for det giver så god mening, at familierne selv skal have tid, plads og råd til at tage sig af netop familierne. Vi ved jo alle sammen, at uden bedsteforældrene ville Danmark ikke hænge sammen; så ville hverdagen ikke hænge sammen. Og derfor kan det også give god mening at hjælpe dem, der hjælper os, nemlig bedsteforældrene.

Når vi så alligevel hælder til at stemme nej til forslaget, skyldes det primært to ting: definitionen af en bedste og finanserne. Hvad angår det første, nemlig definitionen, står jeg lidt tilbage med spørgsmålet: Hvem taler vi om? For i bemærkningerne nævnes der både bedste, men også nære familierelationer. Så behøver det ikke at være en bedste, men kan det også være en forælder, hvis man som voksen ikke har børn? Er det også den ugifte ældre bror, eller taler vi udelukkende om relationer i lige linje? Skal der være en aldersbegrænsning, eller vil en 20-årig kunne tage fri til at hjælpe sin 40-årige mor? Og i og med at der lægges op til tillid, vil forslaget eventuelt gå hen og blive meget vidtstrakt, og det åbner dermed for, at vi reelt får en meget stor ændring i forhold til regler om første sygedag.

For det andet er der den økonomiske konsekvens, som andre også har været inde på, for hvad koster det? Og hvis vi nu prøver bare ud fra helt almindelig tommelfingerregning, eller hvad det hedder, at sige, at vi udelukkende kigger på dem, der er 70 år og derover og er enlige, altså dem, som har ekstra brug for hjælp, fordi de er alene, og dem, som ifølge sundhedssystemet bruger sundhedssystemet meget, så er der 400.000 af de personer i Danmark. Og hvis de hver skal tildeles 1 dag om året, giver det et arbejdsudbud på ca. 1.500 personer, ud fra sådan lidt rå hovedregning, og det er sådan noget, som arbejdsgiverne skal betale.

Så der er nogle knaster i det her, som gør, at det ikke helt hænger sammen for os. Og derfor bliver vi nødt til først og fremmest at sige tak til Dansk Folkeparti for at fremsætte forslaget, som er sympatisk, men samtidig sige, at vi mangler lidt mere konkretisering, med hensyn til både hvem vi taler om og finanserne.

Sådan som forslaget ligger nu, stemmer vi nej til det.

Kl. 20:26

Første næstformand (Leif Lahn Jensen):

Der er en kort bemærkning til hr. Nick Zimmermann.

Kl. 20:26

Nick Zimmermann (DF):

Men de spørgsmål, som ordføreren stiller, er jo netop det, der skal være op til den trepartsforhandling, som vi foreslår det her skal sendes videre til; det er jo lige præcis, i forhold til hvor grænserne skal gå for de forskellige ting, som ordføreren nævner.

Så var det måske i virkeligheden ikke en bedre idé, at ordføreren og hendes parti bakkede op om at sende det her over til nogle reelle forhandlinger, hvor netop de her spørgsmål kunne indgå?

Kl. 20:27

Første næstformand (Leif Lahn Jensen):

Ordføreren.

Kl. 20:27

Helle Bonnesen (KF):

Det her er en ret bred definition, og vi synes godt, at man kan komme med lidt mere konkretisering – og under alle omstændigheder stille det som et forslag, som almindeligt input.

Kl. 20:27

Den fg. formand (Hans Kristian Skibby):

Der er ikke flere spørgsmål. Vi siger tak til ordføreren. Den næste ordfører på talerstolen er hr. Peder Hvelplund fra Enhedslisten. Velkommen til.

Kl. 20:27

(Ordfører)

Peder Hvelplund (EL):

Tak for det, formand. Først og fremmest tak til Dansk Folkeparti for både at fremsætte det her beslutningsforslag, men også for at sikre, at vi dermed får debatten hernede i Folketingssalen. For det er en meget, meget væsentlig debat. Det er jo netop også udtryk for, at vi har et samfund, hvor mange familier føler sig presset – vi har også en velfærd, som er presset – og derfor er det også klart, at der er behov for at se på, hvordan vi kan styrke muligheden for, at man i større omfang kan være med til at give hjælp i familier, hvor man har nære pårørende, som er udsat for sygdom, eller i det hele taget i familier, hvor man føler sig presset, og hvor velfærden ikke altid kan slå til.

Forslaget er faktisk så godt, at det er et, som Enhedslisten også tidligere har fremsat – jeg tror, det var tilbage i 2015 – men det ændrer jo ikke ved, at jeg synes, at det er rigtig positivt, at Dansk Folkeparti nu fremsætter forslaget og vi får debatten her.

Jeg vil også godt sige noget i forhold til finansieringen. Altså, Dansk Folkeparti peger jo selv på en trepart. Det kunne godt være en vej at gå. Man kunne også godt overveje at gøre, som man har gjort på f.eks. barselsområdet, altså med Barselsfonden, hvor det er en arbejdsgiverbetalt fond, som finansierer det med baggrund i en beslutning, vi træffer herinde. Det tror jeg sådan set jeg nærmere ville foretrække. Det er jo den finansieringsmodel, man brugte, men jeg synes, at muligheden med at bruge en trepart og at overlade det til arbejdsmarkedets parter at forhandle også godt kunne være en vej at gå. Det vil bare give en større risiko for, at det i højere grad blev lønmodtageren, der kom til at medfinansiere ordningen.

Men alt i alt synes jeg, at det er et udmærket forslag, som i hvert fald peger i den rigtige retning og er et forsøg på at løse en samfundsudfordring og et problem, så Enhedslisten kommer til at bakke op om det.

Kl. 20:29

Første næstformand (Leif Lahn Jensen):

Vi siger tak til ordføreren. Der er ingen bemærkninger. Næste ordfører er hr. Kim Edberg Andersen fra Nye Borgerlige. Velkommen til.

Kl. 20:30

(Ordfører)

Kim Edberg Andersen (NB):

Tak for det. Ordføreren fra Enhedslisten var så venlig, at han tilbød, at han også kunne tage min ordførertale. Det er nok alligevel at være lige venligsindet nok sidst på aftenen. Om de blev helt ordret ens, er jeg ikke sikker på. En ting er helt sikker: Det er et vildt sympatisk forslag.

Jeg mangler noget definition. Jeg mangler nogle tanker om de små virksomheder, som kommer til at stå og mangle en medarbejder endnu mere. For jeg er enig i det med sygdom. Børn har nogle gange et problem med at kunne hjælpe deres forældre – og børnebørn deres bedsteforældre – når disse eventuelt står på et sygehus og har brug for hjælp, fordi de er demente.

Min analyse går nok mere på, at vi har et system, som vi har sparet så meget på, at hvis du som dement bedste kommer på sygehuset og ikke selv kan orientere dig, er det børn og børnebørn, der skal ind og hjælpe forældre og bedsteforældre.

Vi kommer til at stemme imod det her forslag, og det er så også, fordi vi faktisk mener, at det lidt er et indgreb i den danske model, som jeg har stået i næsten en måned – lige knap en måned; der er blevet skåret ned på det – og forsvaret i forhold til afskaffelsen af store bededag. Jeg tror, at det skal omskrives en lille smule, men så er jeg næsten sikker på, at Nye Borgerlige vil kunne se sig selv i et tilsvarende eller næsten tilsvarende forslag. Men lige nøjagtig som det ligger nu, kommer Nye Borgerlige til at stemme imod beslutningsforslaget.

Kl. 20:32

Første næstformand (Leif Lahn Jensen):

Der er en kort bemærkning til hr. Nick Zimmermann.

Kl. 20:32

Nick Zimmermann (DF):

Tak for det. Jamen jeg kan sådan set ikke lade være med at blive en lille smule forundret over, at ordføreren siger, at det er et indgreb i den danske model. Det kan vel aldrig være et indgreb i den danske model at sende noget af sted til arbejdsmarkedets parter og til en trepartsforhandling herindefra – det må ordføreren i hvert fald gerne lige prøve at uddybe.

Kl. 20:32

Kim Edberg Andersen (NB):

Det kan næsten ikke være andet end et indgreb i den danske model, hvis Folketinget propper noget ned i halsen på arbejdsgiver og arbejdstager, og det var jo lidt det, der var problemstillingen, dengang de så trak noget ud af halsen på arbejdsgiver og arbejdstager. Det er derfor, vi ser det som en problemstilling. Vi skal ikke blande os i, hvad arbejdsgiver og arbejdstager aftaler med hinanden – det er derfor, vi ser det som et indgreb.

Kl. 20:32

Første næstformand (Leif Lahn Jensen):

Spørgeren.

Kl. 20:32

Nick Zimmermann (DF):

Jo, men med al respekt er det jo ikke det, som vi foreslår med det her. Vi foreslår sådan set at sende det over til en trepartsforhandling, over til en aftale mellem arbejdsmarkedets parter. Vi ønsker sådan set bare, at det er en drøftelse, der kommer derover, sådan at det måske forhåbentlig kan munde ud i, at danskerne får den her mulighed.

Kl. 20:33

Første næstformand (Leif Lahn Jensen):

Ordføreren.

Kl. 20:33

Kim Edberg Andersen (NB):

Men det er teknisk set et spørgsmål om, hvem der har initiativretten og serveretten til det, og det er der, vi mener at det er et indgreb, og det er det, hver eneste gang Folketinget begynder at blande sig i noget, som de ønsker at arbejdsmarkedets parter skal implementere, uanset om det er noget, vi i Folketinget forsøger at pådutte, eller om det er noget, vi forsøger at tage.

Kl. 20:33

Første næstformand (Leif Lahn Jensen):

Vi siger tak til ordføreren, der er ingen yderligere korte bemærkninger. Så er det ordføreren for forslagsstillerne, hr. Nick Zimmermann fra Dansk Folkeparti. Velkommen.

Kl. 20:33

(Ordfører for forslagsstillerne)

Nick Zimmermann (DF):

Tak for ordet, og tak for de rigtig mange tilkendegivelser og synspunkter, der er kommet frem her i løbet af debatten – særlig tak til SF og Enhedslisten for opbakningen til forslaget. Og så også tak til regeringens tre partier for at tydeliggøre, at de nu vil arbejde ud fra den danske model og have respekt for arbejdsmarkedets parter – det er jo fuldstændig fantastisk.

Det skal jo ikke være nogen hemmelighed, at det i høj grad er det, som Dansk Folkeparti ønsker, nemlig en bred debat om, hvordan vi indretter vores samfund, og hvilken rolle vi ser familien spille i det. I Dansk Folkeparti er vi sådan set ikke selv i tvivl, for familien er netop samfundets kerne. Det er familielivet, der danner rammen om de fleste menneskers tilværelse. Derfor er det altså også vigtigt, at vi som samfund indretter os herefter. Vi skal styrke familierne, for de løser altså en opgave, som velfærdssamfundet aldrig nogen sinde vil kunne komme til at løse alene.

Forslaget, som vi behandler her, er jo blot et skridt på vejen, for når man som jeg selv lige er blevet far til et lille barn, ønsker man altså intet andet end at være der for barnet, når det er sygt. Og heldigvis kan langt de fleste holde betalt fri på barnets første sygedag, fordi de er dækket af en overenskomst, eller fordi det står i deres individuelle ansættelseskontrakt. De kan med god samvittighed drage omsorg for deres syge barn uden at skulle tænke over økonomiske konsekvenser – og det er jo sådan, det skal være.

Men den samme mulighed eksisterer jo altså desværre ikke, hvis det er en ældre, svækket mor eller far eller bedsteforælder, der bliver syg. Og behovet for at drage omsorg for sine kære vil jo stadig væk være der, men her kan man bare ikke få lov at holde fri med løn. Og det er ganske rigtigt, at der godt nok for nylig er etableret en ret til 5 årlige omsorgsdage, som man kan bruge til eksempelvis at tage med sin gamle mor på hospitalet, men det er altså for egen regning, og det er netop det, som vi ikke mener er rimeligt.

Pårørende til syge ældre er altså pressede nok i forvejen, og der er masser af koordinering og masser af ture til lægen og til hospitalet, samtidig med at man skal passe sit job. Jeg tror, at vi alle sammen har hørt flere historier om pårørende, der på ulykkelig vis på den ene eller den anden måde er knækket under presset, fordi det både er dyrt for den enkelte og for samfundet. Der er altså masser af bekymringer, man står med, når man er i den situation, at ens kære bliver syg. I Dansk Folkeparti mener vi absolut ikke, at det nogen sinde er ens privatøkonomi, der skal lægges oven i hatten i forhold til bekymringer.

Derfor mener vi, at ligesom det kendes fra barns første sygedag, skal det være muligt at tage fri med løn, når ens syge ældre eller svækkede mor har behov for at komme på hospitalet eller til lægen. Det er baggrunden for, at vi har fremsat det her forslag. Konkret pålægges regeringen med forslaget at indkalde til trepartsforhandlinger om bedstes første sygedag, fordi vi naturligvis anerkender, at det her er et anliggende for arbejdsmarkedets parter.

For Dansk Folkeparti handler det her forslag om at styrke familierne ved at give dem flere rettigheder, og det er ekstremt vigtigt – også i fremtiden, når vi bliver endnu flere ældre – at vi ser familien som det naturlige førstevalg. Vi mener, at vi i Danmark skal have et stærkt velfærdssamfund, der kan samle dem op, der har behov for det, men velfærdssamfundet hverken kan eller skal nogen sinde træde i stedet for familien, og derfor skal vi også gøre det nemt for familierne at kunne drage den nødvendige omsorg for hinanden, og det mener vi at det her forslag er et rigtig godt skridt på vejen henimod. Tak for ordet.

Kl. 20:37

Første næstformand (Leif Lahn Jensen):

Der er en enkelt kort bemærkning indtil videre. Det er fra hr. Thomas Skriver Jensen.

Kl. 20:37

Thomas Skriver Jensen (S):

Det er rart at se det store smil på ansigtet hos hr. Nick Zimmermann. Jeg er glad for at høre den store kærlighed til den danske model, som hr. Nick Zimmermann har. Den deler jeg sådan set selv. Det er sådan, at når arbejdsmarkedets parter sætter sig ned til overenskomstforhandlinger, kigger man på, hvordan produktiviteten har udviklet sig siden sidste overenskomst, og hvilken merværdi der er blevet skabt, og så bliver man enige om, hvad det retfærdige er det skal koste – ikke mere, ikke mindre. Derfor kunne jeg egentlig godt tænke mig at spørge hr. Nick Zimmermann, med hans enorme respekt for den danske model: Hvis nu han selv havde været arbejdsgiver, hvordan ville han så reagere på samme år, som han havde indgået en overenskomstaftale med fagbevægelsen, at modtage en invitation fra beskæftigelsesministeren til at komme over og diskutere, om ikke de skulle give lidt mere?

Kl. 20:38

Første næstformand (Leif Lahn Jensen):

Ordføreren.

Kl. 20:38

Nick Zimmermann (DF):

Jamen jeg tror i virkeligheden, at der er rigtig mange danskere, der godt kunne tænke sig det her, at have mulighed for, hvis man har en syg forælder eller en syg bedsteforælder, at holde bedstes første sygedag. Jeg tror, at de fleste danskere kender til, at hvis man har en syg forælder eller en syg bedsteforælder, er det med noget ondt i maven, man render på arbejde, og man har samtidig selv en hverdag, der skal fungere. Der tror jeg, mange ville sætte enormt stor pris på, at man kunne få muligheden for netop at tage en bedstes første sygedag, så man kan følge dem til lægen eller på hospitalet eller andet. At give den tryghed for familien er enormt vigtigt.

Kl. 20:38

Første næstformand (Leif Lahn Jensen):

Spørgeren.

Kl. 20:38

Thomas Skriver Jensen (S):

Det tror jeg da hr. Nick Zimmermann har ret i, og de mennesker skal så være velkomne til, sådan som processen jo foregår, at ønske det frem mod næste overenskomstforhandling. Men jeg prøver så bare at spørge en gang til, når nu jeg har fået den helt klare opfattelse, at hr. Nick Zimmermanns respekt for den danske model er kæmpestor og respekten for, at en aftale er en aftale, er lige så stor: Hvordan vil hr. Nick Zimmermann i det tilfælde, han var en arbejdsgiverorganisation, reagere på at modtage en invitation fra beskæftigelsesministeren til at komme over at diskutere, om ikke man kunne betale endnu mere, efter man allerede har kigget på, hvor meget produktiviteten er steget, og hvad det skal koste? Hvordan ville han reagere på at skulle diskutere den ekstraregning?

Kl. 20:39

Første næstformand (Leif Lahn Jensen):

Tak. Ordføreren.

Kl. 20:39

Nick Zimmermann (DF):

Jeg tror sådan set ikke, der kan være megen tvivl om, at Dansk Folkeparti er Danmarks familieparti. Vi sætter familien først, vi sætter danskerne først, og det gør vi i enhver henseende. Det gør vi også, når det drejer sig om at være der for sin familie. Vi ønsker, at danskere skal kunne benytte sig af muligheden for at tage med familien til læge eller på hospitalet og hjælpe dem i en situation, der er svær, inden for familiens rammer. Det er det, vi sådan set ønsker med det her forslag, og det havde vi selvfølgelig håbet på at et parti som Socialdemokraterne havde bakket op om. Men I sætter åbenbart ikke danskerne først, ligesom vi gør.

Kl. 20:40

Første næstformand (Leif Lahn Jensen):

Så er det fru Sólbjørg Jakobsen.

Kl. 20:40

Sólbjørg Jakobsen (LA):

Tak for det. Jeg bliver simpelt hen i tvivl her. Ordføreren siger, at DF vil sætte danskerne først og DF vil give muligheden for det her. Men som jeg forstår det, vil DF have, at arbejdsgiverne skal give danskerne mulighed for det her, at det altså er arbejdsgiverne, der skal give det her.

I forhold til det her med at indkalde til trepartsforhandlinger kan jeg blive i tvivl om, hvad ordføreren mener med det. Der er allerede stillet op, hvad emnet skal være, hvordan det skal betales, at man bare skal kunne ringe ind. Hvad skal der forhandles om? Det er det, jeg bliver i tvivl om: Hvad skal der forhandles om?

Kl. 20:40

Første næstformand (Leif Lahn Jensen):

Ordføreren.

Kl. 20:40

Nick Zimmermann (DF):

Men det er fuldstændig klart, at vi i Dansk Folkeparti ikke ønsker at blande os i den danske model. Vi ønsker at sende det her forslag over til trepartsforhandlinger, sådan at man kan forhandle inden for den danske model om, hvordan det her præcis skal udformes.

Men det er også klart, at vi ønsker at give danskerne muligheden for at være der for deres familie. Vi er jo ikke statens børn, vi er jo ikke statens ejendom. Vi er først og fremmest familie, og vi skal være der for vores familie, også i de svære situationer i livet, og det tror vi netop det her forslag vil være med til at gøre muligt.

Kl. 20:41

Første næstformand (Leif Lahn Jensen):

Spørgeren.

Kl. 20:41

Sólbjørg Jakobsen (LA):

Det er jeg helt med på. Men der er jo ikke et forbud imod at bruge det her i overenskomstforhandlinger; der er ikke et forbud imod, at arbejdsmarkedets parter gør brug af det her, når de har trepartsaftaler.

Det, jeg oplever, er, at DF vil bestemme, hvad de skal prioritere. Og er det ikke at gribe ind? Jeg har meget svært ved at forstå, hvordan man kan bestemme det her og så sige: Jeg bestemmer, at I skal bestemme det her. Det er lidt sådan, det lyder. Det lyder ikke, som om der er noget, der skal forhandles om mellem dem.

Kl. 20:41

Første næstformand (Leif Lahn Jensen):

Ordføreren.

Kl. 20:41

Nick Zimmermann (DF):

Det, som vi fuldstændig klart ønsker, er at give danskerne muligheden for at hjælpe et familiemedlem – en forælder, en bedsteforælder – i en svær situation i livet, hvis de eksempelvis skal på hospitalet, hvis de skal til lægen, hvis man har nogle forældre, der døjer med kronisk sygdom eller andet.

Det er altså, at man en gang imellem har muligheden for at ringe til sin arbejdsgiver og sige: Jeg har ikke mulighed for at komme i dag, for jeg skal være der for min familie. Det synes vi sådan set giver rigtig god mening.

Kl. 20:42

Første næstformand (Leif Lahn Jensen):

Så er der en kort bemærkning til fru Helle Bonnesen.

Kl. 20:42

Helle Bonnesen (KF):

Jeg synes, jeg har læst, at ordføreren mener, at det netop skal være erhvervslivet, der skal betale. Har jeg misforstået den kommentar?

Kl. 20:42

Første næstformand (Leif Lahn Jensen):

Ordføreren.

Kl. 20:42

Nick Zimmermann (DF):

Altså, man kan sige, at det, vi jo klart lægger op til, er en trepartsforhandling, og vi vil selvfølgelig lade parterne forhandle om det i et rum, hvor politikerne ikke nødvendigvis skal blande sig. Det, der er vores ambition, er at give danskerne en mulighed for, at man kan hjælpe sin familie, sine forældre eller sine bedsteforældre, i en svær situation.

Kl. 20:42

Første næstformand (Leif Lahn Jensen):

Spørgeren.

Kl. 20:42

Helle Bonnesen (KF):

Jeg prøver igen: Har jeg misforstået kommentaren om, at det var erhvervslivet, der skulle betale?

Kl. 20:42

Første næstformand (Leif Lahn Jensen):

Ordføreren.

Kl. 20:42

Nick Zimmermann (DF):

Det, som vi ønsker, er at lægge det her ud til en trepartsforhandling og lade arbejdsmarkedets parter sætte sig ned og forhandle om det her, og at det ender ud med, at danskerne får den her mulighed.

Kl. 20:43

Første næstformand (Leif Lahn Jensen):

Der er ikke flere korte bemærkninger. Vi siger tak til ordføreren.

Da der ikke er flere, som har bedt om ordet, er forhandlingen sluttet.

Jeg foreslår, at forslaget henvises til Beskæftigelsesudvalget. Hvis ingen gør indsigelse mod dette, betragter jeg det som vedtaget.

Det er vedtaget.

Det næste punkt på dagsordenen er:

19) 1. behandling af lovforslag nr. L 78:

Forslag til lov om ændring af lov om valg til menighedsråd. (Videreførelse af valgbarhedskriterier for kirkefunktionærer).

Af kirkeministeren (Louise Schack Elholm).

(Fremsættelse 29.03.2023).

Kl. 20:43

Forhandling

Første næstformand (Leif Lahn Jensen):

Forhandlingen er åbnet, og den første ordfører er hr. Kim Aas fra Socialdemokratiet. Velkommen.

Kl. 20:43

(Ordfører)

Kim Aas (S):

Tak for ordet, formand. Formålet med lovforslaget her er, at vi skal fastholde den retstilstand, der gælder i dag, i forhold til kirkefunktionærernes valgbarhed til menighedsrådet. Ændringerne er nødvendige, fordi valgbarhedskriterierne, som de er i dag, henviser til ansættelsesbevisloven, der med det kommende lovforslag fra Beskæftigelsesministeriet om implementering af arbejdsdirektivet forventes at blive ophævet.

Konkret indebærer lovforslaget, at vi fastholder den valgbarhed til menighedsrådet, som gælder i dag, nemlig at kirkefunktionærer, hvis ansættelsesforhold har en varighed på over 1 måned og en ugentlig arbejdstid på mere end 8 timer, ikke har valgbarhed til menighedsrådet i den kreds, hvor de arbejder. Samtidig fastholder vi princippet om, at kirkefunktionærer med en gennemsnitlig ugentlig arbejdstid på mellem 3 og 8 timer ikke mister deres valgbarhed. For at sige det, som det er, sker der ikke rigtig noget med den gældende retstilstand med det, der foreslås her i lovforslaget. Man fjerner bare henvisningen til ansættelsesbevisloven, og i stedet indskriver man det i de nævnte gældende kriterier, som kommer til at regulere kirkefunktionærernes valgbarhed i lov om valg til menighedsråd.

Fra Socialdemokratiets side ser vi en sund fornuft i, at vi fastholder de gældende kriterier for valgbarhed, som de er i dag, så vi kan sikre en balance i forhold til den ansættelsesmæssige tilknytning til sognet, som bør være af en vis længde, for at valgbarheden påvirkes. For os er det et vigtigt princip for at sikre, at menighedsrådenes medlemmer er folkevalgte og frivillige. Samtidig ønsker vi ikke at gøre reglerne for usmidige og for virkelighedsfjerne. Eksempelvis mener vi, at et medlem af menighedsrådet, som f.eks. er uddannet organist og er pensionist, godt kan hjælpe i en atypisk situation, hvor der mangler en organist til to tjenester på grund af sygdom. Det må man gerne, uden at det skal betyde, at vedkommende må melde sig ud af menighedsrådet eller nægte at påtage sig opgaven. Sådanne små aftaler eller medindflydelse på det kirkelige liv i sognet skal man ikke kunne forhindre adgang til.

Med disse kommentarer støtter Socialdemokratiet lovforslaget.

Kl. 20:46

Første næstformand (Leif Lahn Jensen):

Der er ingen korte bemærkninger. Vi siger tak til ordføreren, og den næste ordfører er hr. Mads Fuglede fra Venstre. Velkommen.

Kl. 20:46

(Ordfører)

Mads Fuglede (V):

Tak for ordet. Formålet med lovforslaget er at fastholde den retstilstand, der eksisterer i dag, i forhold til kirkefunktionærers valgbarhed til menighedsråd. Lovforslaget indebærer, at kirkefunktionærer, hvis ansættelsesforhold har en varighed på mere end 1 måned, og hvis gennemsnitlige ugentlige arbejdstid overstiger 8 timer, ikke er valgbare til menighedsrådet i den menighedsrådskreds, hvor de har tjenestested. Herved fastholdes den nugældende retstilstand, og vi sikrer hermed, at kirkefunktionærer med en gennemsnitlig ugentlig arbejdstid på 3 timer eller mere ikke mister deres valgbarhed. Ændringen er nødvendig, og den skal altså foretages for at fastholde den tilstand, der er allerede nu, fordi valgbarhedskriterierne i dag henviser til ansættelsesbevisloven, som forventes ophævet ved et lovforslag fra Beskæftigelsesministeriet om implementering af arbejdsdirektivet.

Derfor foreslås det, at henvisningen til ansættelsesbevisloven fjernes, og at de hidtidigt gældende kriterier, som regulerer kirkefunktionærers valgbarhed, tilføjes i lov om valg til menighedsråd. På baggrund af Beskæftigelsesministeriets implementering af arbejdsdirektivet med lov om ansættelsesbeviser og visse arbejdsvilkår er der behov for at ændre lov om valg til menighedsråd, således at der ikke i lov om valg til menighedsråd henvises til lov om arbejdsgiverens pligt til at underrette lønmodtageren om vilkårene for ansættelsesforholdet, da denne ophæves i forbindelse med implementeringen.

Det lyder alt sammen meget teknisk, men i bund og grund er det jo egentlig ligesom et citat fra »Leoparden«, nemlig at for at alting skal forblive det samme, skal alt lige forandres, så vi når tilbage til status quo. Det ønsker vi i Venstre, og derfor støtter vi dette lovforslag.

Kl. 20:48

Første næstformand (Leif Lahn Jensen):

Vi siger tak til ordføreren. Næste ordfører er hr. Jeppe Søe fra Moderaterne. Velkommen.

Kl. 20:48

(Ordfører)

Jeppe Søe (M):

Tak for det, formand. Fratagelse af valgbarheden er et væsentligt indgreb i det pågældende folkekirkemedlems adgang til medindflydelse på det kirkelige liv i sognet. Indtil nu har valgbarhedskriterierne for medlemmer af folkekirken været grundet i ansættelsesbevisloven, som nu forventes ophævet ved et lovforslag fra beskæftigelsesministeren om implementering af arbejdsdirektivet. Moderaterne støtter derfor, at henvisningen til ansættelsesbevisloven fjernes, og at de hidtil gældende kriterier, som regulerer kirkefunktionærers valgbarhed, tilføjes i lov om valg til menighedsråd.

Kl. 20:48

Første næstformand (Leif Lahn Jensen):

Tak til ordføreren. Der er ikke yderligere korte bemærkninger, og så er næste ordfører fru Theresa Berg Andersen fra SF, som allerede er her. Værsgo.

Kl. 20:48

(Ordfører)

Theresa Berg Andersen (SF):

Tak for det. Sidst jeg stod på den her talerstol, var klokken 00.15, men så tæt på midnat kom vi ikke i dag, så det er jo dejligt. Formålet med det her lovforslag er at fastholde den retstilstand, der i dag er gældende i forhold til kirkefunktionærers valgbarhed til menighedsråd. Lovforslaget skal sikre, at kirkefunktionærer med en gennemsnitlig ugentlig arbejdstid på 3 timer eller mere ikke mister deres valgbarhed, hvilket kan være et væsentligt indgreb i folkekirkemedlemmets adgang til medindflydelse på det kirkelige liv i sognet.

Jeg konstaterer, at der er stor opbakning til lovforslaget her i de indsendte høringssvar, men det påpeges dog, at der kunne være andre lovmæssige tilføjelser i lovforslaget her, som går ud over det her lovforslag. Her bakker SF op om Kirkeministeriets vurdering af, at sådan nogle ændringer her bør drøftes i en bredere kreds af kirkelige interesser, herunder bliver der nævnt menighedsrådene og Præsteforeningen, og det synes vi lyder fornuftigt.

SF bakker op om forslaget.

Kl. 20:50

Første næstformand (Leif Lahn Jensen):

Vi siger tak til ordføreren. Næste ordfører er hr. Søren Espersen fra Danmarksdemokraterne. Velkommen.

Kl. 20:50

(Ordfører)

Søren Espersen (DD):

Mange tak. Vi synes, det er godt, at det nu igen bliver bekræftet, at også kirkefunktionærer, der ikke arbejder så meget, kan deltage aktivt i det kirkelige liv. Vi synes, det er godt, at det bliver slået fast. Så det er egentlig bare en bekræftelse af det, der allerede eksisterer, og som altid har været gældende.

Danmarksdemokraterne kan stemme for forslaget.

Kl. 20:50

Første næstformand (Leif Lahn Jensen):

Vi siger tak til ordføreren. Næste ordfører er fru Sólbjørg Jakobsen fra Liberal Alliance. Velkommen.

Kl. 20:50

(Ordfører)

Sólbjørg Jakobsen (LA):

Tak, og tak for ordet. Jeg er suppleant resten af aftenen. Det hedder ikke suppleant, men jeg er i hvert fald skiftet ind resten af aftenen. Heldigvis har jeg fået en dejlig tale på hele tre linjer: Formålet med dette lovforslag er at fastholde nuværende lovgivning, som vi som parti allerede bakker op om. Derfor er der ikke så meget andet at sige, end at vi endelig skal fortsætte med det. Liberal Alliance støtter forslaget.

Kl. 20:51

Første næstformand (Leif Lahn Jensen):

Det er der ingen korte bemærkninger til, så vi siger tak. Den næste er fru Helle Bonnesen fra Det Konservative Folkeparti. Velkommen.

Kl. 20:51

(Ordfører)

Helle Bonnesen (KF):

Tak. Menighedsrådene bidrager solidt til vores daglige drift i kirkerne, og vi skylder alle de her ildsjæle en stor tak. Uden menighedsråd, ingen folkekirke.

Lovforslaget, som vi skal behandle her i dag, er faktisk udtryk for, som andre også har nævnt, et ønske om at bibeholde den retstilstand, der i dag gælder i forhold til kirkefunktionærers valgbarhed til menighedsråd, altså et ønske om status quo. Så det er i virkeligheden et teknisk forslag, der sikrer, at der ikke sker ændringer i retstilstanden, og at de hidtil gældende regler, der regulerer kirkefunktionærers valgbarhed, tilføjes i loven om valg til menighedsråd. Det er simpelt hen, fordi valgbarhedskriterierne i dag henviser til ansættelsesbevisloven, som forventes ophævet.

Så alt i alt er det her rettidig omhu. Vi ændrer for at bevare, og i mine konservative ører lyder det jo som sød musik. Vi bifalder det.

Kl. 20:52

Første næstformand (Leif Lahn Jensen):

Tak til ordføreren. Næste ordfører er hr. Søren Søndergaard fra Enhedslisten. Velkommen.

Kl. 20:52

(Ordfører)

Søren Søndergaard (EL):

Jeg synes egentlig, at den socialdemokratiske ordfører opsummerede det meget præcist, nemlig at hvis vi vedtager det her, sker der absolut ingenting. Det kan Enhedslisten støtte.

Kl. 20:52

Første næstformand (Leif Lahn Jensen):

Det er der ingen korte bemærkninger til, og næste ordfører er hr. Mikkel Bjørn, Dansk Folkeparti. Velkommen.

Kl. 20:52

(Ordfører)

Mikkel Bjørn (DF):

Tak for det. Formålet med det her lovforslag er at fastholde den retstilstand, der er i dag i forhold til kirkefunktionærers valgbarhed til menighedsrådene. Vi sikrer hermed, at kirkefunktionærer med en gennemsnitlig ugentlig arbejdstid på 3 timer eller mere ikke mister valgbarheden.

Jeg bemærker også, at der umiddelbart er bred opbakning til lovforslaget, og Dansk Folkeparti støtter det.

Kl. 20:53

Første næstformand (Leif Lahn Jensen):

Det er der ikke nogen korte bemærkninger til. Tusind tak for det. Så er det kirkeministeren. Velkommen.

Kl. 20:53

Kirkeministeren (Louise Schack Elholm):

Tak for ordet. Jeg vil gerne starte med at takke for alle de positive tilkendegivelser, der er til lovforslaget. Det er jo, som mange allerede har nævnt, et ønske om, at man skal være opmærksom på ikke at fratage valgbarheden, for det er et væsentligt indgreb i det enkelte folkekirkemedlems adgang til medindflydelse på det kirkelige liv i sognet. Derfor sikrer de nugældende regler, at kirkefunktionærers valgbarhed først indskrænkes, når vedkommende har en ansættelsesmæssig tilknytning til sognet af en vis længde. Dermed sikrer vi en god balance mellem mulighed for indflydelse i menighedsrådet og ansættelsen, og det er denne balance, vi i regeringen ønsker at fastholde med det her lovforslag, så vi fastholder den hidtil gældende retstilstand.

Så jeg er glad for opbakningen til lovforslaget og ser frem til udvalgsbehandlingen.

Kl. 20:54

Første næstformand (Leif Lahn Jensen):

Vi siger tak til ministeren. Der er ingen korte bemærkninger.

Da der ikke er flere, som har bedt om ordet, er forhandlingen afsluttet.

Jeg foreslår, at lovforslaget henvises til Kirkeudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

20) 1. behandling af lovforslag nr. L 79:

Forslag til lov om ændring af lov om trossamfund uden for folkekirken. (Udskydelse af revisionsbestemmelse).

Af kirkeministeren (Louise Schack Elholm).

(Fremsættelse 29.03.2023).

Kl. 20:54

Forhandling

Første næstformand (Leif Lahn Jensen):

Forhandlingen er åbnet. Den første ordfører er hr. Kim Aas fra Socialdemokratiet. Velkommen.

Kl. 20:55

(Ordfører)

Kim Aas (S):

Tak, formand. Vi skal i dag snakke om det her lille lovforslag, som handler om, at vi skal udskyde revisionen af lov om trossamfund uden for folkekirken et år. Trossamfundsloven trådte i kraft ved årsskiftet 2018 og indeholder en revisionsbestemmelse om en revision, som skulle være i dette folketingsår, med henblik på at sikre, at loven, nogle år efter at den var trådt i kraft, fungerer efter hensigten. Imidlertid er der jo så sket det, at det erfaringsgrundlag, som vi skulle have haft på nuværende tidspunkt, ikke er kommet helt på plads. Det skyldes f.eks., at vi har haft et valg her i 2022, som gjorde, at vi også skulle have en regeringsdannelse, som har taget noget tid, og derfor er vi kommet lidt bagud.

Forud for en eventuel ændring af trossamfundsloven er der behov for en bred inddragelse af de anerkendte trossamfund, og det indbefatter naturligvis en passende lang høringsfase. Det vil der ikke være tid til i den indeværende folketingssamling, og derfor vil vi gerne udskyde revisionsbestemmelsen her endnu et år. Fra Socialdemokratiets side finder vi det rigtig vigtigt, at vi får revideret loven effektivt, men også, at det sker med udgangspunkt i et tilstrækkeligt vidensgrundlag. Derfor bakker vi op om en inddragende proces, særlig fordi vi ved, at det har betydning i forhold til at skabe en gensidig forståelse for og ejerskab til de løsninger og krav, som indføres med den nye lov om trossamfund uden for folkekirken.

På den baggrund kan jeg meddele, at Socialdemokratiet støtter op om dette lovforslag.

Kl. 20:56

Første næstformand (Leif Lahn Jensen):

Vi siger tak til ordføreren. Den næste ordfører er hr. Mads Fuglede fra Venstre. Velkommen.

Kl. 20:56

(Ordfører)

Mads Fuglede (V):

Tak for ordet. Forud for fremsættelsen af lovforslaget om ændring af trossamfundsloven ønskede kirkeministeren, og det ønsker hun stadig væk, en bred inddragelse af de anerkendte trossamfund, ved at der gives en passende lang høringsperiode af det kommende lovforslag. Det vurderes ikke, at det er muligt at gennemføre den proces på en ordentlig facon – det har vi fået meget skældud for i anden sammenhæng, så hvorfor også få det her? – sådan at lovforslaget kan fremsættes og færdigbehandles i indeværende folketingssamling.

Derfor ønsker vi at udsætte det til folketingsåret 2023-24, så vi kan få hørt alle parter på en ordentlig facon.

Kl. 20:57

Første næstformand (Leif Lahn Jensen):

Der er ingen korte bemærkninger, så vi siger tak til ordføreren. Den næste ordfører er hr. Jeppe Søe fra Moderaterne. Velkommen.

Kl. 20:57

(Ordfører)

Jeppe Søe (M):

Tak for det, formand. Moderaterne bakker op om kirkeministerens ønske om meningsfuld inddragelse af alle relevante trossamfund og om en høringsfrist, der giver plads til medinddragelse og mulighed for, at vi sammen kan drage fornuftige konklusioner.

På den baggrund støtter Moderaterne lovforslaget.

Kl. 20:58

Første næstformand (Leif Lahn Jensen):

Tak til ordføreren. Den næste ordfører er fru Theresa Berg Andersen fra SF.

Kl. 20:58

(Ordfører)

Theresa Berg Andersen (SF):

Det går lidt hurtigt, og så kan man godt komme til at grine lidt.

Kirkeministeren skulle i folketingsåret 2021-22 fremsætte et forslag om revision af loven med henblik på at sikre, at der nogle år efter lovens ikrafttrædelse blev taget stilling til, om loven virkede efter hensigten. Vi oplyses i det her lovstykke om, at arbejdet med at etablere et erfaringsgrundlag imidlertid ikke er fuldt ud tilendebragt. Derfor foreslås det, at revisionen af trossamfundsloven udskydes til folketingsåret 2023-24, og SF bakker op herom.

Kl. 20:58

Første næstformand (Leif Lahn Jensen):

Vi siger tak til ordføreren, og så er det hr. Søren Espersen fra Danmarksdemokraterne. Velkommen.

Kl. 20:58

(Ordfører)

Søren Espersen (DD):

Tak. Det her er en ganske almindelig udsættelse af en lov, af revision af loven om de andre trossamfund. Det er jo sket, ved at der var en meget lang valgkamp, en hel måned, og derefter stort set det samme med regeringsdannelsen. Så det vil være fuldstændig rimeligt at få et ordentligt forslag, når man er klar til det, med nye erfaringer.

Derfor støtter Danmarksdemokraterne forslaget.

Kl. 20:59

Første næstformand (Leif Lahn Jensen):

Tak til ordføreren. Den næste ordfører er fru Sólbjørg Jakobsen fra Liberal Alliance. Velkommen.

Kl. 20:59

(Ordfører)

Sólbjørg Jakobsen (LA):

Tak. Kirkeordføreren har forsynet mig godt med en grundig tale. LA imødekommer ministerens ønske om at udskyde revisionen af lov om trossamfund uden for folkekirken. Liberal Alliance støtter altså forslaget.

Kl. 20:59

Første næstformand (Leif Lahn Jensen):

Vi siger tak til ordføreren. Det går stærkt. Den næste ordfører er fru Helle Bonnesen fra Det Konservative Folkeparti. Velkommen.

Kl. 20:59

(Ordfører)

Helle Bonnesen (KF):

Tak. Det er et forholdsvis simpelt forslag om en udskydelse – en udskydelse, som giver god mening og ikke har nogen økonomiske konsekvenser. Der har været et folketingsvalg, så der har været en pause, og der er et stykke arbejde, man gerne vil gøre bedre.

Der er ingen grund til ikke at tilslutte sig det her, så selv om det faktisk indirekte har lidt med grundloven at gøre, vil jeg bare gøre kort proces og sige, at vi er for forslaget.

Kl. 21:00

Første næstformand (Leif Lahn Jensen):

Tak til ordføreren. Så er det hr. Søren Søndergaard fra Enhedslisten. Velkommen.

Kl. 21:00

(Ordfører)

Søren Søndergaard (EL):

Enhedslisten ser faktisk meget frem til en revision af loven om trossamfund uden for folkekirken. Det tror vi bliver en rigtig spændende diskussion, så det ser vi meget frem til. Derfor kan man også sige, at vi gerne havde set, at den forelå nu. Det gør den så ikke, og derfor kan vi også støtte, at den udskydes i en periode.

Men når vi nu er samlet, kunne jeg godt tænke mig at spørge lidt ind til begrundelsen. For det, vi hører fra forskellige ordførere, er, at det skyldes, at der har været en valgkamp og et folketingsvalg osv., og det kan måske begrunde, at der ikke er blevet lavet et forslag, der er sendt i høring, og at der ikke har været en høringsfrist, der har været lang nok, selv om der jo stadig væk er noget tid tilbage. Men okay, det kan argumentere for det. Men det er jo ikke det, der står i bemærkningerne. For der står der:

»Arbejdet med at etablere et erfaringsgrundlag er imidlertid ikke fuldt ud tilendebragt, som forudsat ved ændringslovens fastlæggelse af folketingsåret 2022-23 som det passende tidspunkt for en revision. Det skyldes bl.a., at arbejdet har været sat i bero i efteråret 2022 på grund af folketingsvalget og den efterfølgende regeringsdannelse«.

Det synes jeg er lidt interessant. Betød det, at erfaringsindsamlingen blev sat i bero, fordi der blev udskrevet et folketingsvalg? Det var jo en revisionsbestemmelse, der fremgik af en lov, og det er vel ikke sådan, at det, at man udskriver et folketingsvalg, og det, at man bruger en masse tid på at lave en regering, forhindrer, at en lov bliver effektueret, eller hvad? Det vil jeg godt have at ministeren forholder sig til i sin besvarelse. Tak.

Kl. 21:02

Første næstformand (Leif Lahn Jensen):

Vi siger tak til ordføreren. Så er det hr. Mikkel Bjørn fra Dansk Folkeparti. Velkommen.

Kl. 21:02

(Ordfører)

Mikkel Bjørn (DF):

Tak for det. Formålet med det her lovforslag er, at revisionen af lov om trossamfund uden for folkekirken udskydes til folketingsåret 2023-24. Loven om trossamfund uden for folkekirken trådte i kraft den 1. januar 2018. Der er en revisionsbestemmelse i den, og som tidligere ordførere har nævnt, er der på grund af folketingsvalget ikke tilvejebragt det nødvendige erfaringsgrundlag.

Derfor støtter Dansk Folkeparti selvfølgelig, at den her revisionsbestemmelse bliver udskudt, så vi kan få indsamlet det nødvendige erfaringsgrundlag og vurdere loven på den baggrund. Tak for ordet.

Kl. 21:03

Første næstformand (Leif Lahn Jensen):

Vi siger tak til ordføreren. Så er det kirkeministeren. Velkommen.

Kl. 21:03

Kirkeministeren (Louise Schack Elholm):

Tak for det. Indledningsvis vil jeg gerne starte med at takke for den velvillige behandling. Da vi vedtog trossamfundsloven i 2017, var det en forudsætning, at der blev foretaget en revision, hvor der bliver set på, om loven virker efter hensigten, bl.a. på baggrund af erfaringerne med loven i de første år, efter at den trådte i kraft.

Både som kirkeordfører i en tidligere valgperiode og nu som kirkeminister har det været afgørende for mig, at revisionen tilrettelægges, så der bliver mulighed for en ordentlig inddragelse af de anerkendte trossamfund. Det er efter min mening ikke muligt at nå i denne samling, og lovforslaget vil derfor indebære, at revisionen af trossamfundsloven udskydes til næste folketingssamling. Derved sikres det, at der bliver tid til at færdiggøre arbejdet med at etablere et erfaringsgrundlag og udforme et konkret lovforslag med en grundig inddragelse, og at der sker en bred inddragelse af de anerkendte trossamfund ved en længere høringsperiode over et konkret lovudkast.

Der har været gang i erfaringsudvekslingen, og man har arbejdet på det igennem længere tid, men det er klart, at når der først er et folketingsvalg og så en regeringsdannelse, er der også nogle ting, der udestår, og som der skal tages stilling til, og hvor man fortsat gerne vil have en dialog, og det synes jeg at man skal gøre på en ordentlig måde. For mig er det vigtigt, at det her bliver gjort med den bedst mulige inddragelse af parterne, og det er sådan set vigtigt for mig at gøre tingene grundigt. Tak for behandlingen indtil nu.

Kl. 21:05

Første næstformand (Leif Lahn Jensen):

Der er ingen korte bemærkninger, så vi siger tak til kirkeministeren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Kirkeudvalget. Hvis ingen gør indsigelse, betragter jeg det som vedtaget.

Det er vedtaget.

Det sidste punkt på dagsordenen er:

21) 1. behandling af beslutningsforslag nr. B 32:

Forslag til folketingsbeslutning om at forbyde at opføre stormoskéer.

Af Pia Kjærsgaard (DF) m.fl.

(Fremsættelse 21.02.2023).

Kl. 21:05

Første næstformand (Leif Lahn Jensen):

Ordføreren for forslagsstillerne, Pia Kjærsgaard, ønsker at begrunde forslaget. Velkommen.

Kl. 21:05

Begrundelse

(Ordfører for forslagsstillerne)

Pia Kjærsgaard (DF):

Tak for det. Jeg bliver bare nødt til at sige, at jeg synes, det er noget uanstændigt, at et forslag, der er så vigtigt for Danmarks fremtid, sådan bliver behandlet som et sidste punkt på en meget travl dag. Det er altså en dårlig tilrettelægning, og det synes jeg vi bliver nødt til at gøre op med. Nå, det var jo ikke en ordførertale, men bare noget, som jeg lige havde lyst til at sige.

Ordførertalen ligger jo sådan set lige til Dansk Folkeparti. Vi har prøvet det før, og jeg må bare sige, at stormoskéer med dertilhørende minareter helt grundlæggende skal forbydes. Det hører ikke til i det danske samfund. Men i takt med at der kommer flere og flere muslimer i det danske samfund, stiger efterspørgslen for at få opført stormoskéer og dertilhørende minareter. Forslagsstillerne finder ikke, at det er en beslutning, der skal tages lokalt, men noget, der gennem Folketinget skal forbyde generelt over hele landet. For det er Folketingets beslutning, hvordan samfundet skal udvikle sig, også lokalt, og i kraft af opførelsen af stormoskéer tillader man mere og mere islamisering af Danmark, en udvikling, som Dansk Folkeparti absolut ikke finder hensigtsmæssig.

Når vi vil have dette til at være noget, der skal besluttes her i Folketingssalen, så drejer det sig jo om, at det, når man lægger den beslutning ud lokalt, så er rundtomkring i de lokale samfund, selvfølgelig der, hvor koncentrationen af folk fra muslimske lande er stor, folk der ønsker en stormoské med minareter, hvorfra de kan mødes og senere kan indkalde til bøn, og så selvfølgelig desværre, vil jeg sige, folk fra vel nærmest alle partier, som selvfølgelig aldrig nogen sinde kunne drømme om at tillade en opførelse af en stormoské.

Der er alt for mange partier herinde, der ikke har fattet alvoren. For er det er en beslutning, man tager lokalt, så vil de i de områder, som jo har den store koncentration af muslimer, selvfølgelig beslutte, at det lige præcis i deres område tillades at anlægge stormoskéer, eller for den sags skyld også en befolkning, som generelt er ligeglade med, hvordan det skal gå i det danske samfund, og det må jeg sige er noget, som vi ikke kan tillade fra Dansk Folkepartis side. Så derfor synes jeg, det er vigtigt, at vi får debatten her i dag. Det er godt nok på et sent tidspunkt, men vi får den. Tak.

Kl. 21:07

Første næstformand (Leif Lahn Jensen):

Vi siger tak til ordføreren. Forhandlingen er hermed åbnet, og den første, der får ordet, er kirkeministeren. Velkommen.

Kl. 21:08

Forhandling

Kirkeministeren (Louise Schack Elholm):

Tak for det. Jeg vil gerne takke Dansk Folkeparti for med forslaget til folketingsbeslutning om at forbyde at opføre stormoskéer at give anledning til vigtige drøftelser her i Folketingssalen. Regeringen anerkender, at der er udfordringer med visse religiøse miljøer i Danmark. Vi skal ikke acceptere, at religionen misbruges til at underminere vores helt grundlæggende værdier og frihedsrettigheder såsom demokrati og ligestilling mellem kønnene. Og vi skal sørge for, at vi har redskaberne til at gribe ind over for f.eks. hadprædikanter.

Men det er regeringens politik at stå vagt om menneskerettighederne; menneskerettigheder, internationale konventioner og traktater skal til enhver tid overholdes og respekteres. Danmark er et kristent land med en lang historie. Det ligger i religionsfriheden, at enhver, der bor eller opholder sig i Danmark, har en grundlæggende frihed til at vælge, dyrke og manifestere sin egen religion, så længe der ikke foretages handlinger eller læres noget, der strider mod sædeligheden eller den offentlige orden. På tilsvarende vis er det vores forventning, at danskere og personer med tilknytning til Danmark også i udlandet har frihed til uden risiko eller diskrimination at dyrke deres tro.

Samtidig er det vigtigt for regeringen, at alle skal respektere vores grundlæggende værdier som frihed, demokrati og ligestilling mellem kønnene; at der skal være lighed for loven, og at dansk lovgivning altid skal stå over religiøse love. Med det sagt kan regeringen ikke støtte beslutningsforslaget.

For anerkendte trossamfund gælder der trossamfundsloven, som trådte i kraft den 1. januar 2018. Med loven fik vi en klar og sammenhængende lovregulering af de anerkendte trossamfunds forhold. Det blev hermed tydeligt, hvilke rettigheder og pligter der gælder for de trossamfund, der ønsker at være anerkendte i Danmark. Trossamfundsloven indeholder dog også bestemmelser, der lovfæster nogle af de rettigheder, der følger af religionsfriheden, og som trossamfund helt grundlæggende har, uanset om de er anerkendte eller ej.  Det er de rettigheder, der gælder bredt for trossamfund, som er interessante i forhold til det beslutningsforslag, som vi drøfter i dag.

Alle trossamfund, uanset om de anerkendte eller ej, har efter trossamfundslovens § 5 ret til at opføre religiøse bygninger, hvis betingelserne i den øvrige lovgivning, f.eks. om bygningsmæssige krav m.v., er opfyldt. Det vil sige, at alle trossamfund har ret til at opføre religiøse bygninger, hvis det sker i overensstemmelse med de gældende regler i bl.a. plan- og byggelovgivningen. Det er efter regeringens holdning en god løsning.

Lad mig også nævne, at vi i marts 2021 vedtog en lov om forbud mod modtagelse af donationer fra visse fysiske og juridiske personer. Donationsloven giver ikke mulighed for at stoppe eller kræve godkendelse af religiøse byggerier, men loven skal modvirke, at fysiske og juridiske personer – også fra udlandet – kan modarbejde eller underminere demokrati og grundlæggende friheds- og menneskerettigheder ved at give donationer til f.eks. moskébyggeri i Danmark. Der er under alle omstændigheder grund til at understrege, at opførelsen af en religiøs bygning skal være i overensstemmelse med de gældende regler i planlovgivningen, og det betyder, at anvendelsen af en ejendom skal være overensstemmelse med den gældende kommuneplan eller lokalplan.

Planloven rummer i dag ganske vide rammer for at bestemme, hvordan et givet område og bygningerne i området må anvendes. Som minister med ansvar for planloven, fastlægger jeg de overordnede rammer for kommunernes planlægning. Den konkrete planlægning i form af kommune- og lokalplaner er et kommunalt ansvar. Jeg mener, at ansvaret for den konkrete planlægning, herunder den konkrete anvendelse er et område, er godt forankret i kommunerne.

Jeg går ind for det lokale råderum. Det er kommunerne, der kender de lokale forhold og behov bedst. Det er altså kommunerne, der skal beslutte, at et givet lokalområde kun må anvendes til boligformål eller som et nærmere bestemt erhvervsområde. Der kan også fastsættes lokalplanbestemmelser om bygningers omfang og udformning. En sådan bestemmelse har betydning for, hvorvidt der kan etableres en religiøs bygning i området. Planlægningen skal dog altid varetage hensyn, der er relevante og lovlige.

Kl. 21:13

I planlovens formålsbestemmelse findes en bred afgrænsning af hensyn, der er relevante og lovlige i planlægningen. Det kan f.eks. være hensynet til at mindske støj eller trafikbelastning. Det kan også være at varetage rekreative og æstetiske hensyn i området. Planloven giver dermed kommunerne muligheder for at planlægge en lang række forskellige emner i planlægningen.

Jeg vil fremhæve, at Dansk Folkeparti er med i forligskredsen bag den politiske aftale om evaluering af planloven fra juni sidste år. Her har vi aftalt, at der i planloven skal skabes mulighed for at regulere religiøse bygningers beliggenhed. Det vil give kommunerne mulighed for at lave lokalplaner, hvor der er forbud mod bygninger til religiøse formål i et bestemt område. Vi har også aftalt, at eventuelle forbud vil gælde bygninger til alle religiøse formål, altså ikke nogle specifikke trossamfund eller trosretninger. Eventuelle forbud vil desuden skulle begrundes i planmæssige hensyn som f.eks. hensynet til at mindske støj eller trafikbelastning.

Jeg forventer at indkalde plankredsen til drøftelser om udmøntning af planlovsaftalen i løbet af april, og jeg forventer at fremsætte et lovforslag i Folketinget næste efterår. Jeg ser naturligvis frem til at drøfte lovforslaget med forligskredsen og naturligvis med Folketinget.

Af de nævnte grunde kan regeringen – som også tidligere tilkendegivet – ikke støtte beslutningsforslaget. Jeg kan i øvrigt oplyse, at det er vurderingen, at et forbud mod opførelse af stormoskéer begrundet i en afstandtagen til de muslimske trossamfund vil være uforeneligt med grundlovens § 70 om forbud mod forskelsbehandling, bl.a. på baggrund af trosbekendelsen.

Hertil kommer, at et sådant forbud vil rejse væsentlige spørgsmål i forhold til grundlovens § 67 om beskyttelse af religionsfriheden. Desuden vil et forbud mod at opføre stormoskéer alene på grund af bygningernes relation til muslimske trossamfund være i strid med diskriminationsforbuddet i Den Europæiske Menneskerettighedskonventions artikel 14 sammenholdt med artikel 9 om religionsfriheden.

Men som sagt ser jeg frem til at drøfte kommunernes mulighed for at regulere religiøse bygningers beliggenhed i plankredsen i april. Tak for ordet.

Kl. 21:15

Første næstformand (Leif Lahn Jensen):

Tak til ministeren. Der er en række korte bemærkninger. Den første er fra fru Pia Kjærsgaard. Værsgo

Kl. 21:15

Pia Kjærsgaard (DF):

Tak for det. Det var jo en lang tale for og imod, og så endte det med at handle om paragraffer, bureaukrati, og jeg ved ikke hvad. Jeg må bare sige til ministeren: Ja, det tør siges, at der efterhånden er udfordringer i Danmark. Det er et mildt udtryk, synes jeg. Og jeg lagde mærke til, at ministeren sagde, at regeringen anerkender, at der problemer med visse religiøse miljøer, uden at ministeren nævnte hvilke miljøer – er det islam, der er problemer med? Altså, jeg synes da bare, at ministeren skal sige, at det ikke bare er visse religiøse miljøer, men at det er islam, der er problemer med. Det er det, det her handler om. Og det er ikke bare udfordringer – der er enorme problemer med islam i Danmark. Det vil jeg godt have ministerens bekræftelse af i stedet for en ministertale, hvor man anerkender, at der er problemer med visse religiøse miljøer. Er der andre religiøse miljøer, der er problemer med? Det fornemmer jeg ikke. Men der er problemer med islam. Vil ministeren give mig ret i det?

Kl. 21:16

Første næstformand (Leif Lahn Jensen):

Ministeren.

Kl. 21:16

Kirkeministeren (Louise Schack Elholm):

Lad mig først sige, at jeg ikke er udlændingeminister, men at jeg står her som kirkeminister, fordi det her spørgsmål netop også har relevans i forhold til den måde, vi behandler religioner på.

Hvad angår udfordringerne, så skal man tage alle udfordringer alvorligt – det synes jeg man skal gøre – men hvis ordføreren har et spørgsmål til specifikke tal, så synes jeg, ordføreren skal stille et skriftligt spørgsmål.

Kl. 21:16

Første næstformand (Leif Lahn Jensen):

Spørgeren.

Kl. 21:17

Pia Kjærsgaard (DF):

Nej, den går altså ikke, minister. Når ministeren har påtaget sig det her forslag, må ministeren også sætte sig ind i, at det også drejer sig om udlændingeproblemer og ikke bare det rent kirkelige. Det synes jeg simpelt hen er for fattigt, og det vil jeg ikke acceptere.

Man kan f.eks. nævne Imam Ali Moskéen på Vibevej i København, som er den, man kalder den iranske ambassade nr. 2. Alle de her moskéer og specielt stormoskéerne, som nu har minareter, er jo moskéer, der bliver støttet fra udlandet, og det synes jeg da er et kæmpe problem også for den danske kirke. Det må ministeren som kirkeminister i hvert fald tage stilling til – det mener jeg ministeren er nødt til.

Kl. 21:17

Første næstformand (Leif Lahn Jensen):

Ministeren.

Kl. 21:17

Kirkeministeren (Louise Schack Elholm):

Det er vigtigt, at vi er opmærksomme på, om nogen udøver udemokratisk indflydelse i Danmark, og det er jo derfor, vi har listen over donationer. Det er for at sikre os, at vi kan stoppe dem, som vil påvirke os på en måde, der er udemokratisk.

Kl. 21:17

Første næstformand (Leif Lahn Jensen):

Så er næste spørger hr. Kim Edberg Andersen. Værsgo.

Kl. 21:18

Kim Edberg Andersen (NB):

Det var faktisk, fordi jeg blev lidt nysgerrig i forhold til det der med menneskerettighederne. Ministeren må gerne uddybe, hvordan det kan være i strid med menneskerettighederne. Jeg mener, at det var artikel 14, ministeren nævnte det skulle være, og artikel 14 er jo dybest set, at nydelsen af rettigheder og friheder skal sikres uden forskel på grund af køn, race osv., men hvad har det med størrelsen på bygningen at gøre? Det synes jeg alligevel er at trække den langt i halen, at størrelsen på minareten ligesom er sikret i artikel 14, for det er jo det, vi siger. Det er det, Dansk Folkeparti er ude med. Det er stormoskéer, for det bliver store monumenter af islamisering, men jeg vil gerne høre, hvordan artikel 14 dækker bygningen af store minareter, og om det er noget, man er sikret i lige nøjagtig artikel 14.

Kl. 21:18

Første næstformand (Leif Lahn Jensen):

Ministeren.

Kl. 21:18

Kirkeministeren (Louise Schack Elholm):

Man kan først og fremmest sige, at i forhold til bygninger bliver det afgjort i planlovgivningen, og det er jo her, hvor vi har en aftale om, at hvis det af trafikale årsager eller af andre årsager ikke er hensigtsmæssigt at have en bygning liggende, kan man stoppe den. Men hvis man udser sig nogle religiøse miljøer frem for andre, laver man en forskelsbehandling, og så kommer man i konflikt med menneskerettigheder i det hele taget, for så er det, at man siger, at nogle trosretninger har lov til noget, mens andre ikke har, og det er i karambolage med rettighederne.

Kl. 21:19

Første næstformand (Leif Lahn Jensen):

Spørgeren.

Kl. 21:19

Kim Edberg Andersen (NB):

Jeg mener stadig væk, at det er at trække den rigtig langt, i forhold til hvad størrelsen på bygningen kan være, for der er jo ikke nogen, der benægter udøvelsen, og der er heller ikke nogen, der benægter, at der kan være moskéer. Problemstillingen er, at lige nøjagtig moskébyggerier jo er meget bastante bygninger. Der har også været taler og artikler om, hvor man så skal have lov til at holde bøn fra de her minareter, for nu er de der jo alligevel, og det er det, problemstillingen også kommer til at være. Så mener ministeren, at hvis vi skal forbyde stormoskéer, skal vi f.eks. også forbyde store buddhistiske templer? Er det det, der er tanken fra ministeren?

Kl. 21:20

Første næstformand (Leif Lahn Jensen):

Tak. Ministeren.

Kl. 21:20

Kirkeministeren (Louise Schack Elholm):

Det er sådan, at vi ikke diskriminerer imod nogen specielle trosretninger i Danmark. Så det, som hr. Kim Edberg Andersen siger,  er fuldstændig korrekt. Hvis vi laver begrænsninger i, hvor store religiøse bygninger man kan lave, så vil vi gøre det over for alle trosretninger.

Kl. 21:20

Første næstformand (Leif Lahn Jensen):

Så er det hr. Mikkel Bjørn.

Kl. 21:20

Mikkel Bjørn (DF):

Jamen jeg vil godt lige i forlængelse af hr. Kim Edberg Andersens spørgsmål spørge: Mener ministeren på en eller anden måde, at det er stadfæstet som en menneskerettighed, at man har ret til at opføre moskéer i Danmark?

Kl. 21:20

Første næstformand (Leif Lahn Jensen):

Ministeren.

Kl. 21:20

Kirkeministeren (Louise Schack Elholm):

Det er grundlæggende den samme ret, man har til at udleve sin tro, uanset hvilken tro man har. Det er en grundlæggende menneskerettighed. Men det er da klart, at når vi også taler om bygninger, taler vi jo også om, hvor meget det generer lokalområdet, og det er jo derfor, at man godt, af trafikale årsager eller støjhensyn, kan sige, at der ikke må ligge religiøse bygninger i nogle områder.

Kl. 21:21

Første næstformand (Leif Lahn Jensen):

Spørgeren.

Kl. 21:21

Mikkel Bjørn (DF):

Ja, jeg vil bare sige, at i Dansk Folkeparti er vi ikke så bange for den her idé om at forskelsbehandle, for der er forskel på idéer, der er forskel på religioner, der er forskel på politiske synspunkter. Og derfor må vi jo indrette os efter det, når vi ved, at mange dyrkere af islam ikke kun har en tro inde i sig selv.

For det er fuldstændig rigtigt, at der er en religionsfrihed i grundloven til at tro på det, man vil, men det er jo ikke retten til at udøve sin religion i alle offentlige henseender, på gader og stræder og ved store offentlige bygninger eksempelvis.

Kl. 21:21

Første næstformand (Leif Lahn Jensen):

Ministeren.

Kl. 21:21

Kirkeministeren (Louise Schack Elholm):

Jeg takker for Dansk Folkepartis klare udtryk i forhold til holdningen til trosfriheden. Jeg tager faktisk trosfriheden ret alvorligt og mener ikke, at man kan sige, at det gælder for alle muslimer, at de ikke skal have lov til at udøve deres tro. Grundlæggende har alle lov til at udøve deres tro, uanset hvilken retning det er i – de skal bare overholde dansk lovgivning.

Kl. 21:21

Første næstformand (Leif Lahn Jensen):

Så er det hr. Peter Skaarup.

Kl. 21:22

Peter Skaarup (DD):

Tak til ministeren for talen. Jeg synes, det er interessant at høre, at der måske er noget lovgivning på vej. Det vil vi jo interessere os meget for hos Danmarksdemokraterne, altså hvad det er, regeringen kommer med, om det er noget, der kan gøre en forskel, eller om det mere er sådan noget, der lyder til at gøre det, men som måske ikke rigtig virker i praksis. Det bliver spændende at se der til næste folketingssamling, når der kommer et forslag.

Det, jeg vil spørge til, er det, som vi ser i Frankrig, nemlig den lovgivning, man har vedtaget dér, der jo betyder, at man vil lukke en række moskéer og også lokaliteter, hvor der på forskellig vis er radikalisering. Der kunne jeg godt tænke mig at høre, om regeringen kunne være interesseret i at lave tilsvarende lovgivning i Danmark, sådan at man via den form for lovgivning ville kunne lukke f.eks. yderliggående moskéer i Danmark, der bakker op om al-Qaeda eller Islamisk Stat.

Kl. 21:23

Første næstformand (Leif Lahn Jensen):

Ministeren.

Kl. 21:23

Kirkeministeren (Louise Schack Elholm):

Altså, vi har jo allerede indført en hadprædikantliste, fordi vi ikke vil acceptere hadprædikanter. Og jeg vil absolut ikke afvise nogen forslag. Jeg synes, ordføreren skulle bringe dem med videre. Så kan vi jo altid se på, hvilke forslag det er, som Danmarksdemokraterne konkret har. Men for mig er det bare vigtigt, at vi overholder de grundlæggende menneskerettigheder.

Kl. 21:23

Første næstformand (Leif Lahn Jensen):

Spørgeren.

Kl. 21:23

Peter Skaarup (DD):

Jamen det er klart, at vi selvfølgelig skal respektere vores grundlov. Det siger sig selv. Ministeren nævner jo forskellige områder, hvor man mener der er et problem i forhold til grundloven, hvis man gennemfører det forslag, vi behandler i dag. Men det er også klart, at det jo er en udfordring for vores samfund, at der er fremtrædende personer inden for Islamisk Trossamfund og moskéer i Danmark, som bakker op om Islamisk Stat og dermed godkender den terrorisme, som Islamisk Stat står bag på verdensplan. Det vil jeg jo godt have en refleksion fra ministeren over,altså hvad regeringen gør, og hvad regeringen vil gøre mod den form for propaganda.

Kl. 21:24

Første næstformand (Leif Lahn Jensen):

Ministeren.

Kl. 21:24

Kirkeministeren (Louise Schack Elholm):

Jeg mener også, man skal tage det dybt alvorligt med hensyn til dem, der kan finde på at opildne til had eller til militant opførsel. Så det skal man tage dybt alvorligt, og jeg er åben over for at se på, hvad der kan være af forslag, der kan dæmme op for det. Så det lytter jeg gerne til, men her og nu kan jeg som kirkeminister kun udtale mig om de ting, der er på det her område, og ikke sådan brede det meget mere ud end det. Det beklager jeg meget, ellers må vi tage det efterfølgende.

Kl. 21:24

Første næstformand (Leif Lahn Jensen):

Der er ikke flere korte bemærkninger, og vi siger tak til kirkeministeren. Den første ordfører på talerstolen er hr. Kim Aas fra Socialdemokratiet.

Kl. 21:25

(Ordfører)

Kim Aas (S):

Tak, formand. Med dette beslutningsforslag foreslår Dansk Folkeparti at pålægge regeringen at fremsætte et lovforslag, der forbyder alle opførelser af stormoskéer. I Socialdemokratiet står vi vagt om religionsfriheden, og vi vil til hver en tid forsvare alle danskeres og borgeres ret til at praktisere deres religiøse eller ikkereligiøse overbevisninger. Samtidig ser vi dog helst, at personer med indvandrerbaggrund integrerer sig ind i vores danske fællesskab og tager vores værdier og levevis til sig i stedet for at blive mere og mere islamiske i deres måde at leve nogle paralleltilværelser på, afskåret fra vores fællesskab. Vi er bevidste om, at flere moskéer igennem tiden har bidraget til radikalisering af herboende muslimer. Derfor holder vi også et meget vågent øje med mistænkelige moskéer, og vi er klar til at sætte ind, hvis det kommer dertil, at der sker noget.

Som forslagsstillerne også skriver i beslutningsforslagets bemærkninger, er det kommunerne, der igennem en demokratisk proces afgør, hvilke nye bygninger der skal opføres. Det er også kommunerne, der skal tage stilling til det, hvis der f.eks. kommer en ansøgning om opførelse af en ny moské med minareter eller deslige. Og som ministeren lige har sagt i sin tale, har alle trossamfund ret til at opføre religiøse bygninger, naturligvis under den forudsætning, at byggeriet sker i overensstemmelse med plan- og bygningslovgivningen.

I Socialdemokratiet ønsker vi ikke, at der skal være særlige regler for opførelse af stormoskéer. Hvis nogen ønsker at bygge en stormoské, mener vi, at det skal være omfattet af de samme regler og processer, som gør sig gældende for opførelsen af alle religiøse bygninger. Jeg vil dog gøre opmærksom på, at vi her i Folketinget sidste år gav kommunerne mulighed for at bestemme, hvor i den enkelte kommune der må bygges religiøse bygninger, og hvor der ikke må. Vi har tillige fuld tillid til, at man i det lokale, i den enkelte kommune, evner at træffe beslutning om, hvilke bygninger der skal opføres. Så kan vi være enige eller uenige om beslutningen, som den enkelte kommune træffer, men vi insisterer på, at kommunerne fortsat skal kunne beslutte, hvilke bygninger der skal opføres inden for kommunegrænsen, og hvor de placeres.

Socialdemokratiet støtter ikke forslaget, og samtidig skulle jeg hilse fra Enhedslisten og meddele, at de heller ikke støtter forslaget.

Kl. 21:27

Første næstformand (Leif Lahn Jensen):

Vi har indtil videre en enkelt spørger. Det er fru Pia Kjærsgaard. Værsgo.

Kl. 21:27

Pia Kjærsgaard (DF):

Det er jo fint, at Socialdemokratiet, Enhedslisten og kirkeministeren står sammen i den her sag, eller hvad? Det var ikke pænt ment, skal jeg sige. Jeg må indrømme, at jeg undrer mig meget over, at Socialdemokratiet bare sådan fuldstændig kan stå og sige, at de bare skal have lov med deres stormoskéer og alt, hvad der tilhører med minareter osv. osv.

Ser Socialdemokratiet slet ikke faren i islamiseringen? Kan Socialdemokratiet forstå, at jeg spørger ministeren? Hun kommer med en sætning om, at der jo er visse udfordringer med visse miljøer i det danske samfund, og jeg ikke kan få noget svar. Kan jeg få et svar fra Socialdemokratiet? For der er jo udfordringer. Er Socialdemokratiet enig i, at det, der er den store udfordring, er islam. Det er ikke andre trosretninger; det er islam. Det bliver vi simpelt hen nødt til at skride ind over for, og der er et forbud i stil med det, som Dansk Folkeparti har fremsat her i forhold til stormoskéer, et godt skridt på vejen.

Kl. 21:28

Første næstformand (Leif Lahn Jensen):

Ordføreren.

Kl. 21:28

Kim Aas (S):

Fra Socialdemokratiets side er vi bestemt opmærksomme på religiøse miljøer, og det kunne bl.a. være islam. Der er jo islamisering nogle steder, hvor vi selvfølgelig er bevidste om det. Det siger vi også her i vores ordførertale i forhold til det med, at hvis der er moskéer, som opfordrer til noget, er vi opmærksomme på det. Vi vil træde ind der, hvor det er nødvendigt, og det har vi allerede gjort.

Både den tidligere regering og nuværende regering har ført en stram udlændingepolitik og også fremsat nogle lovforslag, som gør, at vi kan modstå, når der er den her islamisering, som sker i visse dele af samfundet. Men det her handler om, om vi kan lave lovgivning, som forbyder en bestemt religions religiøse bygninger, og det kan vi fra Socialdemokratiets side ikke stemme ja til, for hvad angår religiøse bygninger, gælder det for alle – uanset om man er muslim eller man er buddhist eller kristen – at man skal have de samme muligheder, de samme rammer og den samme lovgivning. Det gælder også for det her.

Kl. 21:29

Første næstformand (Leif Lahn Jensen):

Spørgeren.

Kl. 21:29

Pia Kjærsgaard (DF):

Der er ikke forskel på buddhister, katolikker, kristne og islamister for Socialdemokratiet? Det må jeg sige at der altså er for Dansk Folkeparti. Islam og islamisterne er den store, store trussel. Den store, store trussel er de stormoskéer, som bliver opført for fremmede magters penge. De her stormoskéer er simpelt hen den trojanske hest for fremmede regeringer.

Har Socialdemokratiet fortsat ikke fattet alvoren i udlændingepolitikken? Nogle gange har jeg haft et håb om det, men i dag må jeg sige, at det har jeg ikke rigtig i forhold til netop det, som Socialdemokratiets ordfører lige har fremlagt.

Kl. 21:29

Første næstformand (Leif Lahn Jensen):

Ordføreren.

Kl. 21:29

Kim Aas (S):

Fru Pia Kjærsgaard spørger om flere ting. Det første er, om der er forskel på, om det er den ene eller anden religion, der opfører bygninger. Nej, det er der ikke. Der gælder den samme lovgivning, uanset hvilken religion der er tale om. Det andet er, om vi har indset, at der er nogle udfordringer. Jeg synes faktisk, at den socialdemokratiske politik i den tidligere regering, men også i den nuværende regeringssammensætning viser, at vi har taget det alvorligt. Der er sket ting som opstramninger på mange områder i forhold til indvandring og i forhold til lovgivning, som skal gøre, at vi kan have vores nye beboere i Danmark. Så jeg tænker, at vi faktisk er godt på vej.

Kl. 21:30

Første næstformand (Leif Lahn Jensen):

Der er ikke yderligere bemærkninger. Vi siger tak til ordføreren. Og den næste ordfører er hr. Mads Fuglede fra Venstre.

Kl. 21:30

(Ordfører)

Mads Fuglede (V):

Det er jo åbenbart for enhver, der har fulgt denne debat gennem årene herhjemme, at det her er et område, hvor vi har store udfordringer. Vi har udfordringer med, at der er lande, især fra Mellemøsten, der bruger religiøse samfund og moskéer til at præge den politiske debat i andre lande. Tyrkiet gør det, Iran gør det, Saudi-Arabien gør det, Kuwait gør det. Lige nu slås man med den russisk ortodokse kirke i Paris, man gør det også i Ukraine. Det er noget, der sker flere steder, men det er et problem, især med islam. Derfor vedtog vi også tidligere en lov om forbud mod modtagelse af donationer fra visse fysiske og juridiske personer, netop for at adressere den her problemstilling. For der er et problem med den måde, som nogle bruger islam på i Danmark.

Vi har religionsfrihed i Danmark, og til denne frihedsrettighed hører retten til, at man udøver sine egne religiøse skikke. Det betyder ikke, at der er religionslighed i Danmark, man kan såmænd bare læse grundloven for at se, at det er der ikke. Men der er alligevel retten til, at man må praktisere den tro, man har. Også selv om kristendommen har en forrang i grundloven, så har en muslim også ret til at dyrke sin religion. Så hvordan balancerer vi de her ting?

Man kan gå den vej, som forslagsstillerne forsøger at tegne op her, og sige, at så må vi forbyde stormoskéer. Det tror jeg er en helt forkert vej at gå. Bl.a. fordi jeg tror, det er at køre direkte ind i grundlovens lighedsprincip og i de principper, der findes i de konventioner, som vi ser som fundamentet for de frihedsrettigheder, vi har. Så jeg tror, vi skal gå en anden vej.

Jeg hilser den her debat meget velkommen, og jeg er ikke sikker på, at den lov, vi lavede i sin tid, om at dæmme op for den her påvirkning af vores samfund fra lande, især i Mellemøsten, er god nok til at tjene det formål. Det er meget svært at håndtere det her spørsmål. Men det kan ikke nytte noget, at vi kører ind i grundloven, og derfor kan vi ikke støtte det her beslutningsforslag, selv om vi er meget opmærksomme på problemstillingen og tager den meget alvorligt i Venstre.

Vi har brugt mange år på at lære, at vi har været meget naive. Og vi har brugt mange år på at forstå, at nogle udnytter vores frihedsrettigheder. Og derfor kan brede forbud godt virke tillokkende. Men det er jo at lave et knæfald for det angreb, der er på vores frihedsrettigheder. Så vi skal forsvare det, vi er, uden at vi bliver til et land, der forbyder de frihedsrettigheder hos andre, som vi selv ønsker at sætte højt. Så derfor kan vi ikke støtte det her beslutningsforslag. Det har alle mulige udfordringer, men vi vil til hver en tid støtte det arbejde, der pågår med at sørge for, at man ikke misbruger religiøse samfund, især fra islamistisk kredse og fra muslimske lande, for at påvirke debatten i Danmark. Så derfor kan vi ikke støtte beslutningsforslaget, men det er en debat, som vi desværre ikke har set begyndelsen af enden på, og vi må ikke slippe den.

Kl. 21:35

Første næstformand (Leif Lahn Jensen):

Tak. Der er en kort bemærkning fra fru Pia Kjærsgaard.

Kl. 21:35

Pia Kjærsgaard (DF):

Hr. Mads Fuglede sætter helt berettiget sådan nogle skræmmende eksempler op, som ikke bare er skræmmeeksempler, men som jeg mener er korrekte. Og så mangler jeg så bare svaret på: Hvad vil Venstre? Altså, det er jo nemt nok at stå på talerstolen og sige, at vi har udfordringer, og at vi ikke har set det sidste og islamisme osv. Og så siger man: Jamen det her kan vi ikke rigtig gøre noget ved. Hvad vil Venstre så gøre noget ved?

Lad mig så spørge i forhold til de her stormoskéer med minareter. Skal der også være adgang til indkaldelse til bøn? Altså, det er jo det, der er hensigten. Man er jo tordnende naiv, hvis man tror, at de her plastikminareter, som er sat på nogle steder, bare er sat på, for at det skal være et skue. Altså, på et eller andet tidspunkt kommer der også indkaldelse til bøn. Man har ikke været opmærksom nok på, hvilket man ville, at gå ind og oversætte prædikener. Det gør man jo ikke. Der er visse skriftsteder, man gør det med, men ikke selve prædikenerne. Altså, alt det, som vi har siddet og drøftet i Folketinget igennem snart mange, mange år, bliver ikke rigtig til noget, og det ærgrer mig, at vi står og er så alvorlige omkring det, men at der ikke rigtig bliver taget initiativ til noget.

Kl. 21:36

Første næstformand (Leif Lahn Jensen):

Ordføreren.

Kl. 21:36

Mads Fuglede (V):

Altså, med al respekt synes jeg, det er et karikeret billede. Jeg har selv været med til sammen med Dansk Folkeparti at forhandle og vedtage den lov, der skal følge de pengestrømme, der kommer til religiøse og især islamiske trossamfund i Danmark, og forsøge at dæmme op for det. Og det, jeg peger på i min tale, er, at det er der, jeg tror, vi skal gøre en indsats. Der kan også være noget, som ministeren nævnte, omkring planloven og andet, og jeg ser ikke for mig, at man begynder at lave bønnekald ud over danske hustage osv. Det ville jeg synes var en meget trist dag, hvor det måtte ske. Og det er en anden debat. Men der, hvor jeg tror, vi kan gøre en forskel – og jeg lægger egentlig op til, at vi får debatten derover – er at søge at få sat en prop i den strøm af penge, der er fra meget, meget formørkede regimer ind i det danske samfund for at påvirke vores debat, og så tage fat om det i stedet for at forbyde noget, som er et forbud mod vores egne liberale frihedsprincipper.

Kl. 21:37

Første næstformand (Leif Lahn Jensen):

Spørgeren.

Kl. 21:37

Pia Kjærsgaard (DF):

Jeg ser ikke for mig, at man ikke vil indkalde til bønnekald. Hvad skal minareterne så bruges til? Pynt, udsmykning, skueproces? Tror hr. Mads Fuglede på den? Altså, skulle vi ikke stoppe naiviteten? Skulle vi ikke bare stoppe det og sige, at det tror vi ikke på, i stedet måske at stå her om et år og sige, at så skete det alligevel, og vi var stadig væk bagud i forhold til udviklingen? Og så lær dog af fortidens synder! Hvis ikke man tror, at der kommer bønnekald på minareter, så er man jo stadig væk tordnende, tordnende naiv i forhold til udlændingepolitikken i Danmark.

Kl. 21:38

Første næstformand (Leif Lahn Jensen):

Ordføreren.

Kl. 21:38

Mads Fuglede (V):

Vi lavede jo i Venstre, og jeg tror faktisk også, vi fik opbakning fra Dansk Folkeparti, tidligere et beslutningsforslag, som rejste ønsket om et forbud mod elektroniske bønnekald. Så lad os nu ikke tale os væk fra hinanden. I Venstre vil vi gerne vil skabe rum til, at der er religionsfrihed Danmark, men vi har ikke tænkt os at lave det danske samfund så meget om, at der bliver bønnekald i større danske byer, eller at man, endnu vigtigere, kan bruge religiøse samfund til at påvirke den danske debat i antidemokratisk retning.

Kl. 21:39

Første næstformand (Leif Lahn Jensen):

Vi siger tak til ordføreren. Der er ikke yderligere korte bemærkninger. Næste ordfører er hr. Jeppe Søe fra Moderaterne.

Kl. 21:39

(Ordfører)

Jeppe Søe (M):

Tak, formand. Jeg holder talen her som Moderaternes værdiordfører. Fru Pia Kjærsgaard har jo samme titel, dog med lidt andre værdier at føre ordet for, i hvert fald på visse områder. Lige her krydser værdierne mellem vore partier med sikkerhed klinger.

Man korser sig. Det gør vi, når vi bekender vores kristne tro. For os, der tror på de kristne grundværdier, er korset tryghed. Vi vedkender os vores egen rolle i historien, når vi bærer det kors, der oprindeligt var en andens byrde. Indvandringen udfordrer samfundet og sammenhængskraften med religiøse og kulturelle særkrav, skriver Dansk Folkeparti, der fremsætter forslag om et forbud mod opførelsen af stormoskéer i Danmark – kun hvis vi vakler i troen, tænker jeg. Religionsfrihed er en dansk grundværdi, grundlovssikret og demokratisk, men demokratiets institutioner er ingenting uden de værdier, vi fylder dem med. Vi tør godt lukke andre ind og give plads til andre, også andre måder at tænke og tro. Det er den anstændige ting at gøre i et land, der er bygget på retfærdighed. Og vi skal gøre os umage med at træffe beslutninger bag det, som den politiske filosof John Rawls kalder for uvidenhedens slør. Rawls' idé om den ideelle samfundspagt, hvor ingen har særstatus, men forhandler ud fra en position, der aldrig favoriserer ens egen interesse, lyder umiddelbart utopisk. Men hvis vi tror på den institution, vi står midt i lige nu og her på et alt for sent tidspunkt, er det vel selve jobbeskrivelsen.

Danmark er et kristent land – ja. I Danmark har vi religionsfrihed – ja. For mig og for Moderaterne betyder det, at svaret er enkelt. Det er ikke vores ret at gøre os til dommer over, hvor andre dyrker deres religion. Til gengæld kan vi ubesværet – ganske ubesværet – gøre os til dommer over, om religion bruges som et middel til at overskride dansk lovgivning. Vi kan og vi skal gribe ind, hvis udemokratiske midler tages i brug for at nære holdninger og handlinger, der ikke har en plads i Danmark, og det gør vi jo også. Vi skal værne om vores værdier; de er danske, og vi bor i Danmark. Det er et fælles anliggende for alle, der lever og tror her.

Moderaterne er ikke blinde for de udfordringer, der følger af friheden. Dem skal vi være opmærksomme på. Men friheden til tanke og tro er at foretrække. Det er forslagsstillernes vurdering, at forslaget ikke er grundlovsstridigt, da man fortsat har mulighed for at dyrke sin religion andetsteds, men i Danmark har vi efter grundlovens § 67 ret til at forene os i samfund for at dyrke Gud på den måde, der stemmer overens med vores overbevisning, alene begrænset – alene begrænset – af hensynet til sædeligheden og den offentlige orden. Jeg tror ikke, det er rimeligt at sige, at stormoskéerne forstyrrer den offentlige orden. Jeg genkender til dels den indre uro, der kan opstå, når noget fremmed udfordrer ens eget verdensbillede. Det kræver, at man ved, hvad man selv står for, og hvad man selv tror på.

For Moderaterne gælder det, at alle, som det allerede er, har ret til at dyrke egen religion, men jeg vil gerne have lov til at sige tak til forslagsstillerne for at rejse det her spørgsmål igen og dermed give mig mulighed for at reflektere over, hvad jeg egentlig grundlæggende tror på. Også jeg er derfor ked af det sene tidspunkt, der jo gør debatten en lille smule anderledes.

Moderaterne kan selvfølgelig ikke bakke op om forslaget.

Kl. 21:43

Første næstformand (Leif Lahn Jensen):

Tak. Der er et par korte bemærkninger. Den første er fra fru Pia Kjærsgaard.

Kl. 21:43

Pia Kjærsgaard (DF):

Jeg synes på alle måder, at en stormoské forstyrrer den offentlige orden; det må jeg sige. Altså, jeg kan ikke finde noget, der forstyrrer den offentlige orden mere end en stormoské med minareter. Og nu har jeg så siddet og lyttet til de øvrige ordførere og det der med bønnekald i stormoskéer, og jeg synes, det er tordnende naivt, hvad man siger. Der er minareter på stormoskéer, og indtil videre er der ikke bønnekald, og ordførerne siger, at det kan man slet ikke forestille sig. Kan man forbyde bønnekald, hvis man ikke kan forbyde en stormoské? Altså, begge dele må vel i forhold til ordførernes samstemmende taler i forhold til grundloven være det samme, eller hvad?

Kl. 21:43

Første næstformand (Leif Lahn Jensen):

Ordføreren.

Kl. 21:43

Jeppe Søe (M):

Nu er der jo mange traditioner. De danske kirker har f.eks. et våbenhus, men jeg tror, at de færreste stiller våben derude, når de skal ind at høre en prædiken. Så det, at man har minareter, som ikke er i brug, kan jo også være en tradition, altså være noget, der er på en moské, ligesom et våbenhus er det i en kirke.

Kl. 21:44

Første næstformand (Leif Lahn Jensen):

Spørgeren.

Kl. 21:44

Pia Kjærsgaard (DF):

Helt ærligt, kan hr. Jeppe Søe lade være med at smile lidt, eller tænker han på en eller anden måde: Jeg bliver nødt til at sige et eller andet? Altså, det tror hr. Jeppe Søe da ikke på, vel?

Kl. 21:44

Første næstformand (Leif Lahn Jensen):

Ordføreren.

Kl. 21:44

Jeppe Søe (M):

Jo, det kan jeg bekræfte at hr. Jeppe Søe tror på.

Kl. 21:44

Første næstformand (Leif Lahn Jensen):

Så er der en kort bemærkning til hr. Kim Edberg Andersen. Værsgo.

Kl. 21:44

Kim Edberg Andersen (NB):

Jeg synes, at hr. Jeppe Søe forfladiger det lidt med det der med våbenhus kontra minareter, men lad os da bare tage det i sådan et lidt mere lineært perspektiv. Jeg kan da mindes, at jeg har set en udsendelse fra en moské, hvor der skete opfordringer til både undertrykkelse af kvinder og vold. Der kan jeg ikke mindes, at jeg senest har set forsvarets nyeste våben fremstillet i den lokale kirke. Så der er jo forskel, og jeg synes virkelig, det er at tage det useriøst.

Men lad os tage det en anden vej rundt. Hr. Jeppe Søe siger det med, om man vakler i troen. Problemet er ikke, at vi vakler i troen; problemet er, at de her stormoskéer bliver et tydeligt statement af islamisme. Og islamisme er vi jo nogle mennesker, der har råbt forgæves op om i årtier, og nu er vi så kommet dertil, hvor hr. Jeppe Søe så kommer ind med et parti og siger, at man søreme også godt kan se, at der er et problem, og hr. Jeppe Søe siger så samtidig i sin tale, at hvis nu der begås ulovligheder med baggrund i det her, så skal vi gøre noget ved det. Så jeg går ud fra, at næste gang vi siger, at man skal udvises konsekvent efter første dom, hvis den er religiøst motiveret, så må det vel ligge lige til højrebenet, at så får jeg i hvert fald Moderaternes støtte til det.

Kl. 21:45

Første næstformand (Leif Lahn Jensen):

Ordføreren.

Kl. 21:45

Jeppe Søe (M):

Sjældent har jeg hørt så mange spørgsmål på et minut. Jeg kan næsten ikke vælge, hvilket et af dem jeg har lyst til at svare på, om nogen. Jeg tror, jeg vil sige, at den største trussel for mig at se er, hvis vi, fordi vi er udfordrede, så begynder at gå på kompromis med egne værdier. Og for mig at se er den største grundværdi vores grundlov, og vores største værdi er religionsfriheden. Og hvis vi går på kompromis med den, fordi i hvert fald nogle føler sig vældig udfordrede, så synes jeg i virkeligheden, at vi har tabt mere, end vi kunne vinde ved at følge hr. Kim Edberg Andersens anbefalinger.

Kl. 21:46

Første næstformand (Leif Lahn Jensen):

Spørgeren.

Kl. 21:46

Kim Edberg Andersen (NB):

Nu sidder Moderaterne jo i en regering, hvor jeg tror, man kalder det et koordinationsudvalg der, hvor man bryder grundloven og det ikke betyder noget. Virkeligheden er, hr. Jeppe Søe, er det der er en stikken hovedet i sandet i forhold til en meget reel problemstilling, i forhold til den islamisering, der er et problem. Det er et problem, og der sker vold, der sker undertrykkelse, der sker alverdens ting i det her, og hr. Jeppe Søe synes, det er helt fint, fordi vi har en grundlov, hvorefter vi alle sammen skal have lov til at bede. Jeps, men vi behøver ikke at reklamere for en islamisering af samfundet, når vi kan se, at lige nøjagtig den islamisering har ført til vold og undertrykkelse af kønnene.

Den er ikke meget længere. Det her bliver et stempel for islam i Danmark.

Kl. 21:47

Første næstformand (Leif Lahn Jensen):

Ordføreren.

Kl. 21:47

Jeppe Søe (M):

Jeg synes, det er meget svært at lytte til hr. Kim Edberg Andersens holdning til, hvad jeg måtte synes var fint. Jeg kan i hvert fald konkludere, at hr. Kim Edberg Andersen ikke har lyttet meget til det, jeg sagde. I min optik er den største trussel, og det gentager jeg gerne, hvis vi bryder med vores egne værdier, og det synes jeg vi gør, hvis vi følger det forslag, der er fremsat her.

Så vil jeg i øvrigt sige, at når man også lytter til de andre ordførere, så kan man jo her høre, at vi ikke er gået i regering for at komme ud ens; vi er kommet i regering for at gå mere enige ud af et rum.

Kl. 21:48

Første næstformand (Leif Lahn Jensen):

Så er det hr. Peter Skaarup.

Kl. 21:48

Peter Skaarup (DD):

Tak. Jeg var lidt forundret over hr. Jeppe Søes tale, også set i lyset af det, ministeren sagde som indledning, for der var der jo faktisk nogle konkrete initiativer, som regeringen påtænkte i forhold til at dæmme op for en mulig udvikling i en negativ retning her.

Men jeg vil godt høre hr. Jeppe Søe, om hr. Jeppe Søe har stiftet bekendtskab med den udsendelsesrække, der var på TV 2, der hed »Moskeerne bag sløret«, hvor det jo sås, at der foregik ting og sager, som bestemt modvirker noget af det, som vi er kendte for i Danmark, omkring frihed og demokrati, ligestilling mellem kønnene, bekæmpelse af kriminalitet m.v. Er hr. Jeppe Søe også bekendt med, at Grimhøjmoskéen i Aarhusområdet jo har været hjemsted for adskillige af de syrienskrigere, der rejste af sted, der støttede Islamisk Stat, og som vi har gedigne udfordringer med? Er hr. Jeppe Søe bekendt med de her forhold?

Kl. 21:49

Første næstformand (Leif Lahn Jensen):

Ordføreren.

Kl. 21:49

Jeppe Søe (M):

Ja, jeg har set alle de her pågældende udsendelser, som spørgeren nævner. Jeg er også glad for, at det er blevet afsløret, og det gør jo netop, at vi kan gøre noget ved det.

De ting, der er ulovlige, har jeg også nævnt i min tale: De skal stoppes, dem skal der gribes ind over for. Men i forhold til at man i en moské i virkeligheden har en anden tilgang, f.eks. også til køn – den diskussion har vi jo også lige haft i forhold til ligestilling i folkekirken, hvor jeg har siddet med selv samme partier som her – vil jeg sige: Jamen der foregår ting i forskellige trossamfund, og det skal der være en frihed til. Og det skal der altså også i islam.

Kl. 21:49

Første næstformand (Leif Lahn Jensen):

Spørgeren.

Kl. 21:49

Peter Skaarup (DD):

Men hr. Jeppe Søe, er det i orden, at man har moskéer eller stormoskéer i Danmark, hvis det måtte komme i et yderligere omfang, som bakker op om Islamisk Stat, som i det miljø rekrutterer syrienskrigere, og som står bag yderliggående islamisme, altså noget af det, vi gerne vil beskytte den danske befolkning imod – og det er derfor, vi har efterretningstjenester? Synes hr. Jeppe Søe, at det er i orden, og skal vi bare lade som ingenting i forhold til det?

Kl. 21:50

Første næstformand (Leif Lahn Jensen):

Ordføreren.

Kl. 21:50

Jeppe Søe (M):

Nej, jeg sagde i min tale, at det netop ikke er i orden, og at der skal gribes ind over for det. Og som spørgeren netop nævner, har vi institutioner, der er superdygtige til det. Jeg er fuldstændig sikker på, at hvis ikke vi havde institutioner som f.eks. PET, som må være meget, meget dygtige, havde vi oplevet angreb på Danmark med de ting, vi har været udsat for, og de ting, vi har gjort, Muhammedkriser m.m. Så vi har nogle meget, meget dygtige institutioner, som åbenlyst passer på os, og jeg er sikker på, at de også ved, hvad der sker i moskéer, uanset størrelse – om det er de små, eller om det er dem, som åbenbart skal være store.

Kl. 21:50

Første næstformand (Leif Lahn Jensen):

Der er ikke flere korte bemærkninger, så vi siger tak til ordføreren. Næste ordfører på talerstolen er hr. Peter Skaarup fra Danmarksdemokraterne. Velkommen.

Kl. 21:51

(Ordfører)

Peter Skaarup (DD):

Tak for det. Beslutningsforslaget her skal jo sikre, at det bliver forbudt at opføre nye stormoskéer, fordi stormoskéer ifølge forslagsstillerne præger det omkringliggende samfund og andre kommuner negativt. Jeg vil gerne starte med at understrege, at vi jo grundlæggende hos Danmarksdemokraterne deler forslagsstillernes ønske om, at stormoskéer bliver bekæmpet i Danmark, at stormoskéer er et symbol, som ikke repræsenterer Danmark og danske værdier og det danske samfund. Vi mener også i Danmarksdemokraterne, at det er vigtigt, at vi sætter ind over for stormoskéer og moskéer i al almindelighed, som i mange tilfælde ikke styrker, men faktisk modarbejder integrationen af indvandrere i Danmark. Og er der noget, vi ikke har brug for, er det steder, der modvirker integration i Danmark, for vi har faktisk brug for det modsatte. Vi har jo f.eks. set Grimhøjmoskéen i Aarhus, som vi også her tidligere har debatteret, direkte sprede had mod Danmark, støtte op om Islamisk Stat, og det er jo fuldstændig uacceptabelt, og det bliver vi nødt til at se i øjnene. Vi kan ikke bare sige: Nå ja, der er nogen ulovligheder, og det skal vi også lige være lidt opmærksomme på, vi har nok nogle, der hjælper os med det. Nej, det er bestemt ikke acceptabelt under nogen omstændigheder.

Hvis man skal kunne lukke en moské eller forening og sætte ind med grundloven i forhold til det, rummer det selvfølgelig visse vanskeligheder. Vi har set det med rocker- og indvandrerbander, hvor det sådan med lodder og trisser er lykkedes at få forbudt LTF. Der er tale om i øjeblikket, at man forbyde Satudarah, og fremtiden må jo vise, om det vil lykkes. Men det er klart, at det er noget, justitsministeren og Justitsministeriet er nødt til at forholde sig til, for er der foreninger, moskéer og stormoskéer, der virker ved et ulovligt ærinde, kan man sige, altså hvis der foregår systematiske ulovligheder i en stormoské, er der kun én ting at gøre, og det er at lukke et sådant tilholdssted for yderligtgående personer. I forbindelse med debatten om Grimhøjmoskéen var det noget af det, der blev spurgt ind til fra Folketingets side: Hvad kunne man gøre, og på hvilken måde kunne man gøre noget i forhold til Grimhøjmoskéen? Og der måtte vi se på, at det blev slået fast af Justitsministeriet, at der ikke lå et tilstrækkeligt bevismateriale. Der var ikke tilstrækkeligt bevismæssigt grundlag på det tidspunkt for at kunne lukke Grimhøjmoskéen. Det kunne man så diskutere og undre sig over, men det var det, der var situationen. Og grundlaget for det svar, vi fik dengang, var, at det var enkeltpersoner, og at det altså ikke var alle medlemmer af moskéen, der begik de her ulovligheder.

Man kan selvfølgelig diskutere, om det virkelig kan være rigtigt, at man ikke kan lukke en moské, hvor formanden decideret bakker op om Islamisk Stat. Man må til en vis grad antage, at en formand taler for hele moskéen, når han udtaler sig. Men ikke desto mindre er det klart, at man er nødt til at forholde sig til grundlovsspørgsmålet, når man tager stilling til det her forslag. Vi synes, det er rigtigt, at vi under udvalgsbehandlingen får spurgt mere ind til spørgsmålet om grundloven. Om det så er kirkeministeren eller en anden minister, i det her tilfælde justitsministeren, vi skal gøre det over for, så må vi så gøre det.

Jeg  har tidligere givet udtryk for, at man også må kigge på stormoskéers finanser og bestyrelser, så man egentlig identificerer, hvilke organisationer der støtter moskéerne, og hvem det egentlig er moskéerne arbejder for. Og der vil jeg også opfordre regeringen til at gøre det samme, for vi skal grundlæggende have langt bedre styr på kontrollen med stormoskéer og moskéer i øvrigt, så vi sikrer os, at der ikke foregår noget, som virker i radikaliserende retning. Jeg føler mig overbevist om, at det er der faktisk stor enighed om i Folketinget, og derfor er det også bare vigtigt, at vi får gjort noget ved det, og jo før jo bedre, minister, i forhold til det, der blev sagt som indledning. Vi skal ikke acceptere, at stormoskéer spreder budskaber, der modvirker integration, og som på ingen måde stemmer overens med danske værdier.

Hvis vi kigger os rundtomkring i Europa, er man jo lige så godt klar over det, som vi er; i Frankrig lukker man moskéer og fora, som virker for islamisme. Vi er nødt til at gøre det samme i Danmark, vi er nødt til at se i øjnene, at der er en trussel, og den trussel skal vi imødegå.

Kl. 21:56

Anden næstformand (Jeppe Søe):

Tak til ordføreren. Der er et spørgsmål fra hr. Kim Edberg Andersen.

Kl. 21:56

Kim Edberg Andersen (NB):

Det er bare ganske kort. Hr. Peter Skaarup kommer jo selv ind på, at vi andre steder kan lukke moskéer, der virker ved ulovligheder, og jeg kan jo forudse, at en lignende debat om en moskélukning, stor eller lille, herhjemme ville føre til det samme: åh, grundlov. Og vi skal passe på grundloven; det er slet ikke det, jeg siger. Det er ikke for at nedgøre grundloven, men det er bare den debat, jeg forventer at høre herinde. For jeg har jo fulgt debatten længe, og jeg forventer at høre det samme herinde igen.

Er hr. Peter Skaarup enig i, at vi nogle gange er sådan lidt godtroende, i forhold til hvad islamismen egentlig vil bringe os, og at vi nogle gange måske også kan være nødt til at gå lidt forrest og være lidt progressive i forhold til fortolkningen af, hvornår vi siger stop?

Kl. 21:57

Anden næstformand (Jeppe Søe):

Ordføreren.

Kl. 21:57

Peter Skaarup (DD):

Det er jo ikke ret længe siden, der kom en analyse af, hvor det er, truslerne mod det danske samfund kommer fra, og hvad det er for nogle ting, efterretningstjenesterne bekæmper først og fremmest, og svaret ligger jo sådan set lige for. Til hr. Kim Edberg Andersen vil jeg sige, og jeg tror også, hr. Kim Edberg Andersen kender den rapport, at den jo siger, at den kommer fra militant islamisme – at den kommer fra militant islamisme – og det er man også klar over i andre lande. Jeg nævnte Frankrig som eksempel. Man kunne også nævne nogle andre lande som eksempel. Altså, i det omfang sådan nogle miljøer føder ekstremisme, Islamisk Stat, al-Qaeda, alt det, vi ikke kan lide, bakket op af måske Kuwait, Saudi-Arabien, Iran, der jo har virkelig aggressive fornemmelser i forhold til nogle af de vestlige samfund – Holland og Danmark er jo i hvert fald nogle af dem, de virkelig har øje for – er det klart, at vi skal sætte ind. Så jeg tror, vi er fuldstændig enige.

Kl. 21:58

Anden næstformand (Jeppe Søe):

Der er ikke yderligere fra spørgeren. Så er der spørgsmål fra hr. Christian Friis Bach.

Kl. 21:58

Christian Friis Bach (RV):

Tak for det. Jeg vil bare spørge hr. Peter Skaarup, om det er helt rigtigt forstået, at Danmarksdemokraterne stemmer imod det her beslutningsforslag.

Kl. 21:58

Anden næstformand (Jeppe Søe):

Ordføreren.

Kl. 21:58

Peter Skaarup (DD):

Nej, det er ikke rigtigt forstået, vil jeg godt sige til hr. Christian Friis Bach. Altså, vi er enige i tankerne bag beslutningsforslaget, men det siger sig selv, at med det svar, vi har fået tidligere fra Justitsministeriet på det grundlag, der var dengang, ja, så skal vi jo se et nyt svar fra Justitsministeriet eller Kirkeministeriet, eller hvem der nu kan give os svar på forholdet til grundloven. Når vi kender det svar, kan vi vurdere, hvordan vi skal tage stilling til det her forslag. Men grundlæggende går vi ind for det. Vi synes, det er rigtigt. Det er et rigtigt signal, vi sender, at vi ikke vil finde os i stormoskéer, der virker mod danske værdier, i Danmark.

Kl. 21:59

Anden næstformand (Jeppe Søe):

Spørgeren.

Kl. 21:59

Christian Friis Bach (RV):

Jeg er stadig væk ikke helt klar over, hvad Danmarksdemokraterne ender med at stemme. Men er det rigtigt forstået, at Danmarksdemokraterne så respekterer grundloven og respekterer internationale konventioner, hvor der er religionsfrihed, herunder til udøvelsen af sin religion, og der ikke diskrimineres f.eks. omkring opførelsen af bygninger med udgangspunkt i det enkelte menneskes eller det enkelte trossamfunds religion. Det må man ikke ifølge de internationale konventioner. Er det rigtigt forstået, at Danmarksdemokraterne vil respektere internationale konventioner og grundloven og derfor automatisk selvfølgelig må stemme imod det her beslutningsforslag? Er det rigtigt forstået?

Kl. 22:00

Anden næstformand (Jeppe Søe):

Ordføreren.

Kl. 22:00

Peter Skaarup (DD):

Altså, nu synes jeg, det lyder, som om hr. Christian Friis Bach vil have Danmarksdemokraterne til at skrive under på Radikale Venstres politik, og det kommer vi ikke til. Jeg tror ikke, vi er enige her. Det er rigtigt, at vi jo ikke har religionslighed i Danmark; vi har religionsfrihed. Og friheden giver også mulighed for, at man kan oprette en moské, hvis det er det, man vil. Men det, der bare er udgangspunktet for os, er, at vi skal bekæmpe udviklingen af Danmark i retning af islamisme, og stormoskéer er ikke noget, der virker i den rigtige retning, set med vores øjne.

Kl. 22:00

Anden næstformand (Jeppe Søe):

Fru Pia Kjærsgaard.

Kl. 22:00

Pia Kjærsgaard (DF):

Altså, man må jo sige, at 25 år i Folketinget giver sådan en vis glathed, for jeg havde egentlig også troet, lige indtil hr. Christian Friis Bach kom på, hvor jeg begyndte at blive lidt mistænkelig, at Danmarksdemokraterne klart ville stemme for det her forslag. Nu er jeg enormt i tvivl. Altså, nu skal vi pludselig stille spørgsmål, og jeg ved ikke hvad. Det har jo været på dagsordenen før, dengang hr. Peter Skaarup var medlem af et parti, som stod fuldstændig fast på, at islamiseringen af Danmark skulle stoppes for enhver pris.

Jeg synes, at jeg må kræve et klart svar – og ikke i udvalgsbehandlingen eller i spørgsmål – for jeg bliver mere og mere forundret og mere og mere, ja, sådan lidt underligt til mode over, at Danmarksdemokraterne ... Det er måske svært at sige det efter hr. Peter Skaarups tale. Hvor står man i det her? Altså, jeg havde faktisk en forhåbning og tænkte, første gang, tror jeg det var, hr. Peter Skaarup var hernede som udlændingeordfører for sit parti: Nå, så er vi hjemme igen. Men det tror jeg ikke vi er.

Kl. 22:01

Anden næstformand (Jeppe Søe):

Ordføreren.

Kl. 22:01

Peter Skaarup (DD):

Jeg synes egentlig, jeg sagde meget klart, at Danmarksdemokraterne synes godt om det her forslag. Vi synes, det er rigtigt, at Danmark ikke udvikler sig i en retning, hvor vi får stormoskéer. Men vi synes også godt om vores grundlov, og det står klart, at hvis vi får gennemført et forslag i Folketinget, der strider mod Danmarks grundlov, er vi nødt til at sige fra i forhold til det. Det er derfor, jeg siger, at vi må se på det under udvalgsbehandlingen. Nu hørte vi lidt fra ministeren omkring to grundlovsparagraffer, som man mente det kunne stride imod. Men jeg synes, det rigtigste er, når vi nu har et forslag, som er godt, og som vi synes går i den rigtige retning, at vi seriøst skal spørge regeringen, om det her kan holdes inden for Danmarks grundlov, eller om det ikke kan.

Kl. 22:02

Anden næstformand (Jeppe Søe):

Spørgeren.

Kl. 22:02

Pia Kjærsgaard (DF):

Jamen jeg har ikke få noget svar, men det får jeg så, når vi kommer til en afstemning, for det skal vi nok komme til inden Folketingets mødefri periode.

Men jeg bliver så bare nødt til at spørge hr. Peter Skaarup: De her minareter, som jo er en forudsætning for de her stormoskéer – kan man forbyde dem? For der kunne jeg ligesom forstå på de andre ordførere, som også taler meget om grundloven og konventioner osv., at de sådan set bare er til pynt. Men det tror jeg ikke et øjeblik de er – det er de i hvert fald ikke i Mellemøsten. Men tror ordføreren, at man kan skille tingene ad? Kan man tage de der bønnekald væk og så stadig væk have stormoskéer?

Jeg trænger altså bare til et ja eller nej. Og vi får det, når der kommer en afstemning, for det gør der.

Kl. 22:03

Anden næstformand (Jeppe Søe):

Ordføreren.

Kl. 22:03

Peter Skaarup (DD):

Altså, jeg er på fru Pia Kjærsgaards hold her, vil jeg sige. Jeg synes, det er godt forslag. Jeg er enig i, Danmarksdemokraterne er enige i, at stormoskéer skal vi undgå at få i Danmark. Vi har allerede fået nogle i København med alle de problemer, det medfører. Så vi skal give nogle redskaber til vores regering – det skal Folketinget gøre – der sikrer, at vi ikke går i den retning. Men vi skal heller ikke bryde grundloven. Og det tror jeg egentlig heller ikke fru Pia Kjærsgaard vil – jeg tror ikke, at Dansk Folkeparti ønsker at bryde den danske grundlov.

Kl. 22:04

Anden næstformand (Jeppe Søe):

Der er ikke flere spørgsmål. Tak til ordføreren. Næste ordfører på talerstolen er fru Sólbjørg Jakobsen fra Liberal Alliance.

Kl. 22:04

(Ordfører)

Sólbjørg Jakobsen (LA):

Tak for ordet. Og tak til Dansk Folkeparti for, at vi kan få lov til at debattere det her emne, som rummer mange nuancer og principielle diskussioner. For det handler jo om en af de mest grundlæggende rettigheder i det danske samfund, nemlig religionsfriheden. Det er forslagsstillerne jo også inde på i bemærkningerne til beslutningsforslaget, hvor de argumenterer for, at et forbud mod stormoskéer ikke vil være i strid med grundloven.

Det er vi i Liberal Alliance dog ikke helt enige i. Der er nemlig en meget bred formulering i grundloven om religionsfrihed. Den giver enhver borger i Danmark ret til at dyrke Gud på den måde, der stemmer med deres overbevisning. Det er altså en meget omfattende rettighed uden mange indskrænkninger. Derfor er det for mig svært at se, hvordan vi kan forhindre opførelsen af en bestemt type forsamlingssteder, kun begrundet i religion. Jeg mener ikke, at vi kan eller bør gøre så tydelig forskel på religioner.

Så vil Dansk Folkeparti måske mene, at i Danmark har vi jo religionsfrihed, men ikke religionslighed, og ja, det er rigtigt nok. Den danske folkekirke har en særstatus i dansk lovgivning. Men ved helt at forbyde en bestemt type af religiøse forsamlingssteder mener jeg at vi er inde og begrænse måden, hvorpå man kan udøve sin religion i Danmark, som ville være i strid med grundlovens § 67.

Men som sagt er det en diskussion med nuancer. For vi har jo set, hvordan udenlandske regimer som det iranske, saudiarabiske, tyrkiske m.v. finansierer byggeriet af f.eks. moskéer og friskoler her i Danmark. Det er vi meget kritiske over for. Vi ønsker ikke, at de her regimer får indflydelse i Danmark, og det er jo det, det handler om, når f.eks. Tyrkiets præsident sender penge til Danmark. Det handler om at vinde opbakning blandt herboende tyrkere og udnytte det indenrigspolitisk. Det skal ikke foregå i Danmark.

Så vi mener, at der bør gøres mere for at forhindre den her type af pengestrømme, men vi mener ikke, at vi skal gå på kompromis med vores grundlov, og vi mener, at det skal være en konkret og individuel vurdering, hvis vi i det tilfælde forhindrer opførelsen. Derfor kan Liberal Alliance ikke støtte beslutningsforslaget.

Kl. 22:06

Anden næstformand (Jeppe Søe):

Der er ingen korte bemærkninger. Tak til ordføreren. Næste ordfører er fru Brigitte Klintskov Jerkel fra Det Konservative Folkeparti.

Kl. 22:06

(Ordfører)

Brigitte Klintskov Jerkel (KF):

Mange tak. Og mange tak til Dansk Folkeparti for at rejse debatten her om at forbyde stormoskéer. I Danmark har kristendommen forrang, jævnfør grundloven, og i Det Konservative Folkeparti mener vi ikke, at islam skal dominere det danske samfund. Derfor er det også helt vanvittigt, at vi endnu ikke har forbudt højtalerforstærket bønnekald, for det hører sig ikke til i Danmark. Vi har foreslået flere gange, at det skulle forbydes.

I forhold til forslaget her er vi positive over for, at man ikke skal kunne få tilladelse til at bygge stormoskéer. Vi mener dog, at stormoskéer er lidt udefineret i forslaget her, i forhold til hvad og hvor stor en stormoské er. Det ved jeg ikke om vi kan komme lidt nærmere – om Dansk Folkeparti kan komme lidt nærmere – i udvalgsbehandlingen, så det er defineret mere, hvor stor en bygning vi taler om.

Endelig er det selvfølgelig også vigtigt for os, at det ikke er grundlovsstridigt. Men som nævnt er vi positive over for at støtte forslaget om, at man ikke kan få tilladelse til at bygge en stormoské.

Kl. 22:08

Anden næstformand (Jeppe Søe):

Tak for det. Der er et par korte bemærkninger. Først er det fra hr. Christian Friis Bach.

Kl. 22:08

Christian Friis Bach (RV):

Tak for det. Det var et overraskende indlæg fra Konservative Folkeparti, som jeg havde den klare forståelse af som et parti, der meget klart forstod grundloven og forsvarede grundloven, og som meget klart forstod de internationale konventioner, menneskerettighedskonventionerne, verdenserklæringen om menneskerettighederne, og forsvarede dem. Er der sket noget her for Det Konservative Folkeparti, som har ændret jeres indstilling til grundloven og de internationale konventioner?

Kl. 22:08

Anden næstformand (Jeppe Søe):

Ordføreren.

Kl. 22:08

Brigitte Klintskov Jerkel (KF):

Nej, det er der overhovedet ikke, og som jeg også nævnte i min tale, er det selvfølgelig vigtigt for os, at det her ikke er grundlovsstridigt. Det kan jeg jo se at forslagsstillerne skriver at det ikke er. Ministeren nævner noget andet, og det tænker jeg så vi må få et notat på, som vi kan kigge på i udvalgsbehandlingen. For det er klart, at vi selvfølgelig ikke stemmer for noget, der er grundlovsstridigt.

Kl. 22:09

Anden næstformand (Jeppe Søe):

Spørgeren.

Kl. 22:09

Christian Friis Bach (RV):

Forslaget er utvetydigt, entydigt i strid med internationale konventioner og erklæringer om religionsfriheden, som tilsiger, at der ikke må ske diskrimination på baggrund af religion, og at det derfor, hvis det forbydes at opføre bygninger for et enkelt trossamfund, klart vil være i strid med internationale konventioner.

Jeg vil bare høre ordføreren, om ordføreren stadig væk ville stemme for det, hvis det måske ikke var i strid med grundloven, men at det klart var i strid med internationale konventioner, altså om Det Konservative Folkeparti så stadig ville stemme for det her forslag.

Kl. 22:09

Anden næstformand (Jeppe Søe):

Ordføreren.

Kl. 22:09

Brigitte Klintskov Jerkel (KF):

Jamen der må vi jo så få undersøgt, om det er i strid med konventionerne. Men det forhindrer jo ikke, at man stadig væk har mulighed for at udleve sin religion i Danmark. Det, som vi bare mener, er, at stormoskéer ikke hører til i Danmark. I Danmark har kristendommen forrang, og derfor mener vi simpelt hen ikke, at stormoskéer hører til i Danmark, og det forhindrer jo stadig væk ikke, at man har mulighed for at udleve sin religion, og at man har religionsfrihed.

Kl. 22:10

Anden næstformand (Jeppe Søe):

Så er det fru Pia Kjærsgaard.

Kl. 22:10

Pia Kjærsgaard (DF):

Tak til fru Brigitte Klintskov Jerkel. Det har faktisk været den bedste tale indtil nu, må jeg sige, og det er jeg glad for, og jeg er fuldstændig enig i, at Danmark er et kristent land, og at der er forrang i forhold til kristendommen i Danmark, og at vi ikke har lighed. Vi har frihed, men ikke lighed.

Det, som jeg egentlig synes er det væsentlige, er jo, at jeg ligesom fornemmer, at de andre ordførere, inklusive ministeren, siger, at hvis ikke vi har stormoskéer, så kan muslimer ikke udleve deres tro. Altså, det er jo det pæreste vrøvl. Selvfølgelig kan man udleve sin tro uden en stormoské, og det er det, som det her forslag går ud på, altså at vi ikke ønsker stormoskéer med minareter. Det er det, der er væsentlige, men selvfølgelig kan muslimer udleve deres tro uden en stormoské. Så jeg ville egentlig bare kvittere.

Kl. 22:11

Anden næstformand (Jeppe Søe):

Ordføreren.

Kl. 22:11

Brigitte Klintskov Jerkel (KF):

Tak, og det er jeg jo meget enig i at man sagtens kan. Det behøver man ikke en stormoské for at gøre. Så det er jeg meget enig i. Tak.

Kl. 22:11

Anden næstformand (Jeppe Søe):

Ønsker spørgeren endnu et spørgsmål? Nej, det er fint. Der er ikke flere spørgsmål, så tak til ordføreren. Og næste ordfører på talerstolen er hr. Christian Friis Bach, Radikale Venstre.

Kl. 22:11

(Ordfører)

Christian Friis Bach (RV):

Tak for det. Religionsfriheden er en af de mest grundlæggende menneskerettigheder, vi har. Den blev udtrykt allerede i 1776 i uafhængighedserklæringen i USA og i Frankrig i erklæringen om menneskerettighederne. Den er indskrevet i FN's Verdenserklæring om Menneskerettigheder:

»Enhver har ret til tanke-, samvittigheds- og religionsfrihed: denne ret omfatter frihed til at skifte religion eller tro og frihed til enten alene eller i fællesskab med andre, offentligt eller privat, at give udtryk for sin religion eller tro ...«

Som et lille kuriosum kan man sige, at Danmark rystede lidt på hånden, da netop Verdenserklæringen skulle skrives, og støttede faktisk et forslag fra Saudi-Arabien om at fjerne bestemmelsen om retten til at skifte religion fra Verdenserklæringen. Det blev faktisk og måske lidt overraskende, måske især for forslagsstilleren, Pakistan, der sikrede, at religionsfriheden alligevel kom med i Verdenserklæringen.

Men grundloven har jo ikke været i tvivl. I Danmark har borgerne efter grundlovens § 67 »ret til at forene sig i samfund for at dyrke Gud på den måde, der stemmer med deres overbevisning«. I § 70 står der, at ingen på grund af sin trosbekendelse kan berøves adgang til den fulde nydelse af borgerlige og politiske rettigheder. Og trossamfundslovens § 5 giver trossamfund ret til at opføre religiøse bygninger.

Religionsfriheden, retten til og muligheden for at udøve sin religion, er solidt forankret i dansk lovgivning. Det er indskrevet solidt i EU's traktatgrundlag, som anerkender religionsfriheden og respekterer nationale religionsretlige ordninger og imødegår religiøs diskrimination. Det står i Den Europæiske Menneskerettighedskonvention, som jo er blevet en del af dansk ret; her bliver trosfriheden og den religiøse praksis beskyttet.

Menneskerettighederne er noget af det fineste, vi har. De gælder, uanset hvem man er, hvad man tror på, hvem man elsker, eller hvor meget man tjener – for hvert enkelte menneske. Og det er vores stærkeste forsvar for alt det, vi tror på, for det samfund, vi har bygget op.

Men menneskerettighederne er under pres i hele verden. Ifølge Freedom House har de civile og politiske rettigheder været i tilbagegang i de sidste snart 15 år, og der er jo mange steder i verden, hvor religiøse mindretal er under markant pres, herunder de kristne mindretal rundtomkring i verden. Der er religiøse mindretal, der forfølges og fængsles og forhindres i at udøve deres religion og mødes i tryghed; der forhindres i at gennemføre deres religiøse handlinger. Det gælder alt fra den lykkelige dåb til det festlige bryllup og den sørgelige begravelse.

Men Danmark kæmper for religionsfriheden i verden og beskyttelsen af religiøse mindretal overalt i verden. Men den kamp hænger snævert sammen med, om vi kæmper for menneskerettighederne herhjemme. Kampen for menneskerettighederne i verden starter i Danmark, og kampen for trosfriheden og religionsfriheden i verden starter lige her; den starter i Danmark, og den starter i det her Folketing.

Der er tidligere ordførere, der har fremhævet, at det var uheldigt, at denne debat finder sted her sidst på aftenen, hvor måske ingen lægger mærke til den. Jeg vil sige, at det er jeg glad for, for jeg kunne godt frygte, at der var diktatorer, autokratier og fanatikere rundtomkring i verden, som med henvisning til, at der i det danske Folketing var partier, endda flere, som ønsker at diskriminere religiøse mindretal på baggrund af deres religion, som ønsker at indføre et forbud mod stormoskéer, kunne bruge det, altså frygte, at det kunne blive brugt af fundamentalister og andre rundtomkring i verden til at styrke forfølgelsen af religiøse mindretal der, hvor de var. Og derfor er jeg glad for, at debatten finder sted her sidst på aftenen.

Vi skal stå fast på menneskerettighederne og religionsfriheden. Det er vores bedste forsvar for de værdier, vi tror på, og det er det bedste argument, vi har, for at kæmpe imod undertrykkelse af religiøse mindretal rundtomkring i verden.

Derfor er vi imod beslutningsforslaget. Og jeg skal hilse fra fru Helene Liliendahl Brydensholt fra Alternativet og sige, at det er de også.

Kl. 22:16

Anden næstformand (Jeppe Søe):

Tak for det. Så er der et spørgsmål fra fru Pia Kjærsgaard.

Kl. 22:16

Pia Kjærsgaard (DF):

Jeg kan forstå på hr. Christian Friis Bach, at man skal skjule sine holdninger, for tænk, hvis der var nogen, der opdagede dem. Og så er hr. Christian Friis Bach glad for, at det foregår her sent om aftenen. Jeg har da aldrig hørt noget lignende.

Men jeg skal så hilse mange gange og sige, at jeg tror, der er nogle diktatorer, jeg tror, der er nogle mullaher, jeg tror, der er nogle islamister, som sidder rundtomkring og tænker: Hold da op, hvor er de bare tordnende naive i Danmark; det er et sted, vi kan udnytte til at bringe vores tro, vores islamisme ind. Og det er jo det, der sker. Så jeg har et modsat synspunkt. Men jeg må så sige, at mit synspunkt skal være, at det lige så godt kunne foregå kl. 10 om formiddagen som kvart over 10 om aftenen. Altså, al politik skal da frem. Jeg må sige, at jeg er lidt chokeret over, at man forsøger at putte med synspunkterne – der må ikke være nogen, der opdager det. Er det folkestyre, er det demokrati? Det kan ikke være rigtigt.

Kl. 22:17

Anden næstformand (Jeppe Søe):

Ordføreren.

Kl. 22:17

Christian Friis Bach (RV):

Jeg anerkender fuldt ud fru Pia Kjærsgaards ret til at sige sin mening og fremsætte sit beslutningsforslag. Jeg udtrykte bare min frygt for, at en debat i det danske Folketing om at forbyde opførelsen af stormoskéer og dermed klart diskriminere imod en bestemt religion kunne misbruges rundtomkring i verden af partier, af autokratier, af diktatorer eller fundamentalister, som ønskede at styrke undertrykkelsen af kristne mindretal eller andre religiøse mindretal – at de med henvisning til, at det også er et legitimt argument, at vi skal diskriminere på baggrund af religion i Danmark, kan styrke deres undertrykkelse og deres forfølgelse af kristne mindretal eller andre religiøse mindretal. Det var den frygt, jeg udtrykte. Og derfor mener jeg, at vi skal stå fast på menneskerettighederne, og det er et synspunkt, jeg agter at forfægte, og det er et synspunkt, som mit parti står fast på.

Kl. 22:18

Anden næstformand (Jeppe Søe):

Fru Pia Kjærsgaard? Så er der ikke flere kommentarer. Tak til ordføreren. Den næste ordfører på talerstolen er hr. Kim Edberg Andersen fra Nye Borgerlige.

Kl. 22:18

(Ordfører)

Kim Edberg Andersen (NB):

Hold da op, nu var jeg gået herned, og det blev for sent til, at jeg tænkte, at jeg gad at rende tilbage og trykke på knappen for at stille et spørgsmål, som fru Pia Kjærsgaard så heldigvis stillede for mig. For hvor er det vildt at høre, at man hellere vil gemme sig på en sen aften end at stå vagt om en demokratisk samtale i Folketinget. Det er helt vildt. Altså, hold da magle. Men det er da glædeligt, at vi er flere partier, som godt vil stå op for, at vi er imod en islamisering, og Nye Borgerlige er et af dem, for så kan de navnet. Vi er et af dem, og jeg er ikke flov over at sige, at jeg synes, det er et kæmpeproblem med stormoskéer. For jeg ser dem som islamistiske monumenter, ikke som fredelige muslimske bedesteder, og det er det, der er problemet, og vi fik vi jo rigtig blodet op.

Radikale har jo været bannerførere for, at vi har kuglerne herude foran, med den beskyttelse, vi har haft, når vi i årevis har sagt, at det her er et kæmpe problem. Men nej, det er det ikke, og vi skal vende den anden kind til, og Kim, I tager jo helt fejl, og det er så frygteligt, at I kan have så grimt et menneskesyn. Og jeg skal passere dem hver eneste dag i Danmark på vej til min arbejdsplads for at stå og have en demokratisk samtale, som jeg ikke behøver at være flov over eller bange for, fordi der er en eller anden tåbe i et eller andet muslimsk land et eller andet sted, der ikke kan lide, hvad jeg siger. Det er flovt.

For at vende tilbage til forslaget vil jeg sige, at fru Pia Kjærsgaard nok ikke er i tvivl om, at vi kommer til at støtte op om forslaget. Men selvfølgelig har vi ikke ønsker om at bryde grundloven, og jeg synes også, fru Pia Kjærsgaard i forslaget viser, at der har været en tanke om grundloven, og at den skal overholdes, og der er fru Pia Kjærsgaard kommet frem til én ting og ministeren til en anden, og jeg ved, at Danmarksdemokraterne har tænkt sig at stille spørgsmål ind til det, og lad os så få klargjort det. Men hvis der er nogle af jer partier herinde, der er bange for, om jeg så også synes, at menneskerettighedskonventionens artikel 14 lige skal spille ind, kan jeg vel sådan for bare lige at betrygge jer i det sige, at det ikke kommer til at få mig til at ligge søvnløs i mange sekunder, at jeg kommer til at træde en international konvention over tæerne.

For jeg synes, den bliver brugt til at gemme sig bagved og at træde danske børn og kvinder under fode i den her misforståede glæde i, at vi skal være medlem af noget internationalt, og så må der bare være danskere, der lever i frygt for det, der sker, altså ikke på grund af muslimer, men på grund af islamisering. For der er en forskel. Der findes nemlig fredelige muslimer, som jeg under at bede. Selvfølgelig gør jeg det, men der findes også eksempler som i »Moskéerne bag sløret«, som vi så tilsyneladende ikke kan forbyde. For bare fordi man er formand et sted, skal man så ikke tages til indtægt for det. Men havde jeg været formand for Satudarah og havde gjort det samme, var jeg blevet forbudt med grundloven kastet i nakken på mig med det samme.

Så jeg synes, det var pinligt at se den oplevelse i dag fra hr. Christian Friis Bachs side om, at man faktisk var lidt tilpas med, at man gemte en helt almindelig demokratisk samtale til sent, sådan at der nok ikke var nogen ude i den store verden, der så det. Så jeg bliver nok nødt til at lave et opslag og sætte det på min Facebook, og så kan man se 24-7, at Nye Borgerlige selvfølgelig går ind for det her, så lang tid det kan holdes inden for grundlovens regler.

Kl. 22:21

Anden næstformand (Jeppe Søe):

Tak for det. Der er en kommentar fra hr. Christian Friis Bach.

Kl. 22:22

Christian Friis Bach (RV):

Tak for det. Men det var da klar tale. Hr. Kim Edberg Andersen og Nye Borgerlige er helt klar til at bryde menneskerettighederne for at forbyde stormoskéer i Danmark. Derfor kunne jeg godt tænke mig at høre hr. Kim Edberg Andersen, om de kristne mindretal rundtom i verden i muslimske lande, lad os tage det eksempel, skal have lov til at opføre kirker og måske endda domkirker.

Kl. 22:22

Anden næstformand (Jeppe Søe):

Ordføreren.

Kl. 22:22

Kim Edberg Andersen (NB):

Nu er der jo lang tid til, jeg kan blive folkevalgt i Saudi-Arabien og få flertal dernede, hvor jeg jo faktuelt ved at man allerede nu ikke kan få lov til at oprette kirker, men der har jeg ikke hørt hr. Christian Friis Bach være ude at anerkende, at vi bare skal stoppe al snak med Saudi-Arabien. Der findes altid en eller anden god forklaring fra Radikale på, hvorfor vi alligevel skal samarbejde med dem. Men virkeligheden er jo, at jeg er valgt til Folketinget i Danmark, og i Folketinget i Danmark skal jeg være tro mod grundloven. Jeg behøver ikke at falde på måsen, bare fordi der er en, der har lavet en international konvention engang for hundrede år siden, og som jeg kan se faktuelt bliver misbrugt af religioner, som ikke altid vil os det bedste. Så nej. Jeg kommer til med glæde at sætte spørgsmålstegn ved, om lige nøjagtig artikel 14 kommer til at beskytte, om moskéen er lille eller stor. Det vil vi gerne – meget gerne – teste af.

Kl. 22:23

Anden næstformand (Jeppe Søe):

Spørgeren.

Kl. 22:23

Christian Friis Bach (RV):

Nu begynder jeg for alvor at forstå det, og bare for helt at forstå argumentet fra hr. Kim Edberg Andersen vil jeg spørge, om det vil sige, at hr. Kim Edberg Andersen mener, at det er helt okay, at muslimske lande rundtomkring i verden bryder menneskerettighederne og forbyder de kristne mindretal at bygge kirker og udøve deres religion. Det mener hr. Kim Edberg Andersen er helt okay?

Kl. 22:23

Kim Edberg Andersen (NB):

Nej, og det er nok derfor, hr. Christian Friis Bach er glad for, det er sent, så han ikke selv bliver optaget nu, for det er ikke det, hr. Kim Edberg Andersen siger. Hr. Kim Edberg Andersen siger, at han er folkevalgt i Danmark, og at han er glad for at have en demokratisk samtale i det danske Folketing. Det er han ikke flov over. Og så anerkender han også, at der er rigtig, rigtig mange lande i verden, hvor man ikke har demokrati, hvor man ikke overholder menneskerettigheder, og hvor man ikke gør rigtig mange andre ting, men der er hr. Kim Edberg Andersen bare én mand fra Nordjylland, og det kommer han ikke til at kunne ændre på. Det hedder nok lidt realitetssans og lidt selvtjek, i forhold til at jeg kan have indflydelse på, at vi måske kan skaffe et samfund i Danmark, hvor vi slipper for at have betonkugler uden for et af de mest fredelige parlamenter, vi har i verden.

Kl. 22:24

Anden næstformand (Jeppe Søe):

Dermed tak til ordføreren. Så er det til sidst ordføreren for forslagsstillerne, fru Pia Kjærsgaard.

Kl. 22:24

(Ordfører for forslagsstillerne)

Pia Kjærsgaard (DF):

Tak. Jeg må godt nok sige, at jeg er spændt på, hvem der til sidstebehandlingen kommer til at stemme for det her forslag, ud fra de her ordførertaler i dag, men det får vi jo så at se. Det er jo sådan som på alle andre områder, at når muslimer vokser i antal, kommer der ligeledes flere moskéer med minareter, medmindre vi som lovgiver evner at sige fra, og det er jo derfor, vi har fremsat det her beslutningsforslag, hvor det er op til Folketinget at beslutte, om stormoskéer med minareter ikke må opføres nogen steder i Danmark, også selv om minareterne ikke for nuværende – for nuværende – bruges til at indkalde til bøn. For naiv må man vel være, hvis man tror, at det ikke er det, der på sigt er tiltænkt. Og jeg kan ikke lade være med at sidde og tænke på, når jeg har hørt alle de her ordførertaler, og jeg tror, det var hr. Mads Fuglede, der var oppe at sige, at man ikke elektronisk kunne indkalde til bøn, om det er i strid med grundloven. Altså, tingene hører jo ligesom sammen. Kan man forbyde minareter og indkaldelse til bøn, men ikke forbyde stormoskéer?

Jeg må stadig væk fastholde, at vi er et kristent samfund. Kristendommen har forrang. Vi har ikke lighed i Danmark; vi har frihed, og der er en enorm frihed til at dyrke sin tro, hvad enten man er buddhist, katolik, kristen, eller hvad ved jeg – eller muslim. Der er en enorm frihed, og det skal der også være. Men til stormoskéer vil jeg sige: Nej, under ingen omstændigheder. Altså, til fremmede regimers trojanske hest vil jeg sige: Nej, under ingen omstændigheder. Uanset hvad, kan man regne med, at Dansk Folkeparti står fast på det her forslag. Og vi vil skrive om det. Vi bliver nok nødt til at råbe lidt højt, har jeg tænkt på, efter hr. Christian Friis Bach sagde, at han mente, at det helst skulle foregå gedulgt.

Altså, jeg er faktisk lidt rystet, oprigtigt, for jeg har egentlig, og det har jeg også sagt, det ved hr. Christian Friis Bach godt, respekt for holdningerne, for de er så radikale, og det har hr. Christian Friis Bach aldrig lagt skjul på. Det er fint. Der er andre partier, der går og putter med deres holdninger, siger noget og gør noget andet. Men det der med, at man er glad for, at det sker kl. 22.30, er altså galt, og jeg synes, at hr. Christian Friis Bach bør tænke sig lidt om en anden gang.

Men jeg bliver bare nødt til at sige, at det er et fremtidsscenarie, som vi i Dansk Folkeparti på det allerkraftigste vil advare imod. Man kan have den holdning, at f.eks. opførelse af stormoskéer med dertilhørende minareter er noget, man siger man ikke ønsker sig, men at det er noget, man finder, at man skal kunne beslutte lokalt, og derfor ikke vil lovgive omkring, fordi man har tillid til, at de lokale byrådsmedlemmer selv kan varetage eget område, og så slipper man for at tage aktivt stilling. Men sandheden er jo bare, at lokale stemmer ikke altid stemmer overens med det, man står og siger her i Folketinget, og det er trist. Så uanset hvor stramt man leger at være herinde på Christiansborg i forhold til udlændingepolitikken, er virkeligheden bare lokalt, at der stemmer man mange gange anderledes end det, der bliver sagt på Christiansborg.

Og så kan jeg igen ikke lade være med at tænke på det med, at uden stormoskéer kan man ikke udøve sin tro eller sin religion. Altså, er det tre stormoskéer, vi har i Danmark? Så skulle der jo ikke være ret mange praktiserende muslimer, og det er der jo. Jeg mener, at det er tre – jeg kan blive rettet, hvis det er fire, men det er i hvert fald tre: to i København og en i Roskilde. Men når der kun er de tre stormoskéer, vil jeg spørge: Hvad med alle de muslimske stakler, der bor i resten af landet? De kan ikke udøve deres tro, eller skal de tage til de to i København, i Rovsingsgade eller på Vibevej, eller ned i Allehelgensgade i Roskilde, hver gang de skal udøve deres tro? Det er det værste vås, simpelt hen det værste vås, og det er godt, vi får den her debat, uanset om det er kl. 22.30, for der er altså nogle synspunkter, som lige skal endevendes, tror jeg, en ekstra gang hos ordførerne.

Men altså, man kan jo blive tændt af den hellige ild, også kl. 22.30. Det er jo sjovt med os politikere, at uanset vi faktisk tænker, at nå ja, det kan godt være, tv'et ikke bringer længere, og det synes jeg jo egentlig er godt, er vi der stadig væk, ikke hr. Christian Friis Bach? Jamen jeg har det stadig væk sådan lidt, at det ikke kan være rigtigt. Gå nu op og sig, at det der med gedulgtheden var en fejl, hr. Christian Friis Bach. Det går bare ikke!

Men ellers må man jo sige, at andre ordførere har givet udtryk for sådan lidt forskelligartede holdninger. Jeg har ikke rigtig helt styr på, hvad nogle mener, men det får vi så oplyst, når det her kommer til en sidstebehandling inden den mødefri periode. Tak.

Kl. 22:30

Anden næstformand (Jeppe Søe):

Der er en kommentar fra hr. Christian Friis Bach.

Kl. 22:30

Christian Friis Bach (RV):

Tak for det. Jeg er da glad for, at fru Pia Kjærsgaard kom i kampform her sidst på aftenen. Jeg ønsker, at Danmark går forrest i kampen for menneskerettighederne og for religionsfriheden, også for kristne mindretal rundtomkring i verden. Det ønsker jeg at Danmark skal gøre, og når vi her i det danske Ting sår tvivl om, hvorvidt vi beskytter religionsfriheden og menneskerettighederne, så bliver den kamp ikke nemmere. Det er jo derfor, at mit synspunkt er, at det, hvis det rundtomkring i verden bliver opdaget, at der i det danske Folketing bliver sået tvivl om helt grundlæggende menneskerettigheder – og religionsfriheden er en af de mest grundlæggende civile og politiske rettigheder, som stammer helt tilbage fra den amerikanske uafhængighedserklæring – så svækker kampen for menneskerettigheder rundtomkring i verden. For kampen for menneskerettighederne starter her i Danmark.

Men jeg vil godt spørge fru Pia Kjærsgaard: Skal kristne mindretal, lad os sige i muslimske lande have lov til at opføre kirker, måske endda store kirker eller måske endda domkirker? Skal de have den ret til at opføre et sted, hvor de kan udøve deres kristne tro?

Kl. 22:31

Anden næstformand (Jeppe Søe):

Tak. Ordføreren.

Kl. 22:31

Pia Kjærsgaard (DF):

Det ville da være vidunderligt. Det kommer bare aldrig nogen sinde til at ske. Så må jeg jo bare sige, at jeg, hvis der bliver opført kristne kirker, så ikke rigtig tror på, at der er nogen præster, der prædiker had, terror eller undertrykkelse. Det er jo det, der er den store forskel. Det er jo islamismen. Det er jo ikke den kristne tro. Det er jo det, der er den store – store – forskel. Det er jo det, der foregår i stormoskéerne, det er det, der foregår, når der bliver indkaldt til bøn fra minareterne.

Altså, kan hr. Christian Friis Bach slet ikke se forskellen på det her? Der er en kæmpe forskel i forhold til den kristne tro, som vi har i Danmark, og som vi gerne ser udbredt, faktisk til store dele af verden. Det ville da være vidunderligt. Det kommer bare ikke til at ske. Men vi kan da have troen, og vi kan have håbet.

Kl. 22:32

Anden næstformand (Jeppe Søe):

Spørgeren.

Kl. 22:32

Christian Friis Bach (RV):

I Uganda har de i deres parlament fremsat et forslag om et styrket forbud mod homoseksualitet, herunder dødsstraf for visse former for homoseksualitet. Det forslag blev, så vidt jeg husker, fremsat første gang tilbage i 2014, og dem, der stod bag forslaget, var evangeliske, protestantiske kirker fra USA, som havde kørt en meget aktiv kampagne for et forbud mod og dødsstraf for homoseksualitet i Uganda.

Men jeg vil igen gerne høre fru Pia Kjærsgaard, om det er vigtigt. Eller kan kampen for vores muligheder for at sikre kristne mindretal rundtomkring i verden deres rettigheder blive svækket, hvis vi forbyder stormoskéer i Danmark?

Kl. 22:32

Anden næstformand (Jeppe Søe):

Ordføreren.

Kl. 22:32

Pia Kjærsgaard (DF):

Vi kommer vidt omkring. Men vi behøver sådan set ikke engang at tage til Uganda for at høre om sådan nogle absurde synspunkter. Det sker også i USA, og du kan bare tage til USA.

Altså, det er lidt en sammenblanding af tingene, synes jeg ærlig talt. Men jeg står her for at forbyde stormoskéer i Danmark, jeg står her for at nedbryde islamismen, og det agter jeg sådan set bare at fortsætte med.

Kl. 22:33

Anden næstformand (Jeppe Søe):

Der er ikke flere, der har bedt om ordet. Tak til fru Pia Kjærsgaad.

Forhandlingen er nu sluttet.

Jeg foreslår, at forslaget henvises til Udlændinge- og Integrationsudvalget. Hvis ingen gør indsigelse, betragter jeg dette som vedtaget.

Det er vedtaget.

Kl. 22:33

Meddelelser fra formanden

Anden næstformand (Jeppe Søe):

Der er endelig ikke mere at foretage i dette møde.

Tak for ordet, tak for ordene, tak til baglandet både her i salen og dem, der måske stadig væk ser med derhjemme foran fjernsynsskærmen.

Folketingets næste møde afholdes i morgen, fredag den 14. april 2023, kl. 10.00.

Jeg henviser til den dagsorden, der fremgår af Folketingets hjemmeside.

Mødet er hævet. (Kl. 22:34).


1. møde

Tirsdag den 3. oktober 2023 kl. 12.00

Dagsorden

1) Valg af formand.

2) Valg af 4 næstformænd.

3) Valg af 4 tingsekretærer.

4) Statsministerens redegørelse i henhold til grundlovens § 38.

Kl. 12:00

Aldersformanden (Pia Kjærsgaard):

Mødet er åbnet.

Deres Majestæt og Kongelige Højheder.

Folketingets åbning er jo en af demokratiets festdage. I dag er alle blikke rettet mod vort folkestyre, og det kan vi med rette være stolte af. Der er gået knap et år siden folketingsvalget, og jeg håber særlig, at alle nye folketingsmedlemmer har fundet sig godt til rette her i huset, som er et dejligt sted at være med den enormt gode hjælp, der er fra Folketingets mange dygtige ansatte.

Mange har nok opdaget, at det at være folkevalgt politiker er grundlæggende anderledes end alt andet arbejde. De fleste ved, at arbejdsgangene og arbejdspresset er anderledes end andre steder. Det kan være stressende, og der kan »ryge finker af panden«, som man siger, men kedeligt er det aldrig.

Det er ikke et 8-16-job at være folketingsmedlem. Det er noget, man er døgnet rundt alle årets 365 dage. Men det er også et privilegeret liv! Det største privilegium af alle er at være valgt af den danske befolkning. Jeg anså det for at være en stor ære at være formand for Folketinget og være med til at præge rammer for vores folkestyre. Men folketingsformanden er jo valgt herinde. Det er ligeledes en stor ære at være minister og en del af en regering – men hertil er man jo udpeget af regeringens leder.

Som folketingsmedlem er man derimod valgt direkte af befolkningen. Det er en stor tillidserklæring. Det er et stort ansvar. Det stiller krav til personlig integritet, moral og flid. Det stiller krav til evnen til at søge de løsninger, som er bedst, i samarbejde med andre – regeringen og Folketingets partier.

I dag er det så mig – som det længst siddende og det ældste medlem af Folketinget – der skal åbne Folketinget på denne første tirsdag i oktober for at opfylde grundlovens krav. Ifølge grundloven skal vi mødes på denne dag og høre statsministerens redegørelse om »rigets almindelige stilling og de af regeringen påtænkte foranstaltninger«.

Ifølge Folketingets forretningsorden skal jeg åbne Tinget og få det sat, dvs. lede valget af Præsidium og tingsekretærer.

Det første punkt på dagsordenen er:

1) Valg af formand.

Kl. 12:03

Aldersformanden (Pia Kjærsgaard):

Til formand har samtlige partier indstillet hr. Søren Gade.

Hvis ingen begærer afstemning, vil jeg betragte indstillingen som vedtaget.

Den er vedtaget.

Det næste punkt på dagsordenen er:

2) Valg af 4 næstformænd.

Kl. 12:03

Aldersformanden (Pia Kjærsgaard):

Til første næstformand har Socialdemokratiets gruppe udpeget hr. Leif Lahn Jensen. Da Moderaterne og Socialistisk Folkeparti har lige mange medlemmer, har der fundet lodtrækning sted mellem de to grupper, hvorefter Moderaternes gruppe til anden næstformand har udpeget hr. Jeppe Søe og Socialistisk Folkepartis gruppe til tredje næstformand har udpeget hr. Karsten Hønge. Efter fælles forståelse mellem Danmarksdemokraterne og Liberal Alliance, som har lige mange medlemmer, er udpegningen af fjerde næstformand sket uden lodtrækning. Til fjerde næstformand har Danmarksdemokraterne således indstillet fru Karina Adsbøl.

Det næste punkt på dagsordenen er:

3) Valg af 4 tingsekretærer.

Kl. 12:04

Aldersformanden (Pia Kjærsgaard):

Til tingsekretærer er i henhold til de indgåede valgforbund og gruppernes indstilling valgt følgende medlemmer: Fru Annette Lind (S), hr. Bjarne Laustsen (S), hr. Erling Bonnesen (V) og hr. Hans Kristian Skibby (DD).

Tinget er herefter sat, og jeg skal bede formanden om at indtage formandspladsen. Tillykke. (De to formænd hilser hjerteligt på hinanden). (Munterhed).

Kl. 12:05

Formanden (Søren Gade):

Tak. Næste gang jeg fylder rundt, bliver jeg også 70 år, så det er vel fint nok.

Jeg vil gerne takke Tingets medlemmer for at genvælge mig som formand for Folketinget. Det er både en ære, men også en stor glæde for mig at kunne fortsætte på posten, og jeg vil gøre mit yderste for at leve op til den tillid, som I, mine kollegaer, i dag har vist mig. Det vil fortsat være min målsætning, som jeg også sagde sidste år, at give alle en fair og retfærdig behandling og lede det parlamentariske arbejde efter grundloven og Folketingets forretningsorden.

I min egenskab af formand har jeg de seneste 10 måneder oplevet mine kolleger varetage deres opgaver i det samarbejdende folkestyre flittigt og samvittighedsfuldt. I Folketinget deler vi os efter anskuelser i overensstemmelse med det mandat, vælgerne har givet os. Der bliver argumenteret for forskellige synspunkter i Folketingssalen – nogle gange også skarpt og lidenskabeligt. Sådan skal det være. Demokratiet lever af meninger, der brydes. Men på trods af forskelle i holdninger har vi respekt for hinanden og hinandens standpunkter. Og sådan skal det også være.

Vores samtaler fører for det meste til, at vi finder sammen om brede løsninger – løsninger, der bringer Danmark videre, og jeg tror faktisk også, at det er det, vælgerne forventer af os. Som tommelfingerregel kan man sige, at 80 procent af alle lovforslag bliver vedtaget med opbakning fra 80 procent af alle medlemmerne her på Tinge, og det tager jeg også som en understregning af medlemmernes vilje til at sætte sagen i første række.

Der bliver også i den nye samling brug for at finde sammen om kompromiser. Situationen i Europa er alvorlig. Vi har krig i Europa, i Ukraine. Miljø og klima er også en stor udfordring. Der mangler hænder, medarbejdere, flere steder i samfundet. Der er mange store emner på vores fælles dagsorden. Vi skal arbejde sammen på tværs af partiskel, hvis det skal lykkes med at finde holdbare løsninger for Danmark.

Siden jeg blev valgt som formand, har jeg haft møder med nyvalgte medlemmer, hvor de har fortalt, hvordan de oplever folketingsarbejdet og det at være ny her i Folketinget. Jeg vil gerne rette en særlig tak til vores nye kollegaer for den åbenhed, ærlighed og tillid, de har vist i vores samtaler. Det har givet mig et værdifuldt input og værktøj, som jeg vil tage med i mine bestræbelser på sammen med Udvalget for Forretningsordenen og sammen med mine kollegaer i Præsidiet at skabe de bedst mulige rammer for arbejdet både i salen og udvalgene. Jeg mangler endnu at tale med enkelte af vores nyvalgte medlemmer, men jeg forventer at få de sidste samtaler og aftaler på plads i den nærmeste fremtid.

Til sidst vil jeg ønske alle et godt folketingsår, hvor vi sammen prøver at løse de udfordringer, som det danske samfund står over for. Endnu en gang tak for opbakningen og valget.

Kl. 12:08

Velkomstord

Formanden (Søren Gade):

Så er det jo demokratiets festdag, en fest, vi sammen holder, og ingen fest uden gæster.

Derfor er det en stor glæde og en ære for mig at byde hjerteligt velkommen til Hendes Majestæt Dronningen, til Hans Kongelige Højhed Kronprinsen, til Hendes Kongelige Højhed Kronprinsessen og til Hendes Kongelige Højhed Prinsesse Benedikte. Hjerteligt velkommen her i Folketinget. Vi har glædet os til at se Dem alle.

Også hjerteligt velkommen til repræsentanterne for selvstyremyndighederne i Grønland og hjemmestyremyndighederne på Færøerne.

Ligeledes også hjerteligt velkommen til repræsentanterne for Højesteret og Københavns overborgmester.

Det sidste punkt på dagsordenen er:

4) Statsministerens redegørelse i henhold til grundlovens § 38.

Kl. 12:08

Formanden (Søren Gade):

Herefter vil jeg give ordet til statsministeren, så statsministeren efter grundloven kan give en redegørelse for rigets almindelige stilling og de foranstaltninger, som regeringen påtænker at gennemføre. Statsministeren.

Kl. 12:09

Statsministeren (Mette Frederiksen):

Jeg vil gerne begynde min tale i dag med at fortælle om en ganske særlig genstand. Alle her i salen har brugt den. Den er centrum for det danske folkestyre, og vi skænker den nok ikke mange tanker. Det er talerstolen, jeg står på lige nu, hvorfra lovgivningen i landet udgår og i øvrigt har gjort det i mere end 100 år.

Talerstolen blev skabt i årene 1915-1917 af en ung kvindelig snedker, Anny Berntsen. Hun blev uddannet på Richardts Sløjdinstitut, som var en skole for de kvinder, der i starten af 1900-tallet forfulgte drømmen om at blive håndværkere. Den unge snedker forarbejdede en gammel egekævle, altså en massiv egetræsstamme, fra Møn. Den er boltet, og den er tappet sammen. Der er ikke brugt søm eller skruer, og snedkeren har slebet det hele med egen håndkraft. Talerstolen her er jo meget mere end blot et smukt møbel. Den er også et billede på en ganske særlig, stolt dansk håndværkstradition skabt af og holdt sammen af mennesker med stærke fagligheder. Det er mennesker, der arbejder med deres hænder og med deres hoveder. Og det starter i skolen.

For ikke så lang tid siden blev jeg spurgt, hvad jeg ville være, hvis jeg ikke var statsminister, og svaret var ikke generalsekretær i NATO. (Munterhed). Mit  svar faldt prompte, for jeg var slet ikke i tvivl: Jeg vil gerne være skolelærer. Tænk at være den person, der har som sit arbejde at få børn til at lykkes. Tænk at se den glæde, der kommer, når en elev får tallene i et regnestykke til at gå op. Tænk at opleve børn, der ranker ryggen, når de tør noget, som de ellers ikke plejer. Tænk at opleve gløden i øjnene. Og så er der måske det allerbedste – man kender det også godt som forælder – og det er, når de små knækker læsekoden. Man hører dem sige lydene  k-a-t, og så lyser de op i et smil og finder ud af, at de kan stave til ordet kat. Det er viljen til at prøve igen og igen. Læg så dertil det, man selv lærer. Man udfordres  i at se perspektiverne fra nye sider, fordi man som lærer møder mange børn og forældre, der er forskellige fra en selv.

Som lærer er man en, der ved noget, og som kan noget. Man er en myndighed. Man er en autoritet. Den nu afdøde præst og forfatter Johannes Møllehave har sagt noget meget vigtigt om autoriteter, og jeg citerer:

»... der skal være en autoritet. ... Der skal være ... én, der flyver maskinen. Vi er nødt til at uddelegere ansvaret, og vi er nødt til at have respekt for nogen, der ved noget og kan noget. ... Uden autoriteter kan vi ikke leve.«

Jeg er enig. Vi er nødt til at have respekt for de mennesker, der ved noget og kan noget.

Men har vi så det? Respekten for lærerne begynder hjemme hos os forældre, og spørgsmålet er, om vi forældre ruster vores børn godt nok til at indgå i skolens fællesskab, altså til at samarbejde, række hånden op, være stille og udskyde egne behov – ja, til at respektere læreren som autoriteten i klasseværelset. Og er vi forældre egentlig med til at understøtte læreren som en autoritet?

Da jeg var barn, var min mors og fars involvering i min skolegang begrænset til et forældremøde en gang imellem og til en kontaktbog, hvor der bare stod: Mette var syg i går. Det var, fordi de stolede på mig, og især fordi de stolede på læreren. I dag kommunikerer man som forælder dagligt med skolen og med hinanden på den digitale platform Aula om alt – ugeplaner, legegrupper, skolemad og gummistøvler, der er blevet væk. Misforstå mig nu ikke: Det er et kæmpe fremskridt, at forældre engagerer sig mere i deres børns skolegang, selvfølgelig. Men er vi som forældre gode nok til at sige til vores børn: Prøv lige at høre her. Det er din lærer, der bestemmer. Din lærer har styr på det. Hun har gjort det, hun mente var det rigtige?

Kl. 12:13

Eller giver vi i virkeligheden alt for ofte vores børn ret? Siger vi, når der er sket noget: Det, der er sket, er også synd for dig – jeg skriver lige til din lærer og får hende til at gøre noget ved det? Selvfølgelig skal man reagere, hvis noget ikke er, som det skal være, og hvis et barn mistrives. Men man må ikke i misforstået omsorg fratage læreren rollen som den voksne, der bestemmer i klasseværelset, og vi voksne må ikke løse alle problemer for vores børn, for gør vi det, får de et kæmpe chok, når de bliver voksne og møder verden. Og det gør indtryk på mig, når en af vores unge lærere kan fortælle til en avis, at hun faktisk slet ikke har lyst til at tjekke Aula, for som hun skriver: Hvilken besked er nu tikket ind i min indbakke, og hvad spørger forældrene nu om? Man må forstå, at vi forældre spørger læreren om meget. Holder læreren øje med, om ens barn får spist madpakken? Tjekker hun deres skiftetøj? Lufter hun nok ud? Kære forældre, stol lidt mere på os, og giv os mere plads og tillid, nærmest bønfalder den unge lærer forældrene. 

Jeg tror egentlig, at der er mange, der forstår hende, for oven i de beskeder, vi her har talt om, og de beskeder, forældre sender til skolen, ja, så skal læreren også orientere os om, hvad klassen har lavet i sidste uge, hvad de skal have med på mandag, at skolebøger skal pakkes ind, hvad der jo ikke ligefrem er nyt, og at man i øvrigt også skal huske at kæmme for lus. På den ene side er det selvfølgelig fint, at man orienterer sig i, hvad ens barn har lavet i skolen, men vi bliver samtidig nødt til at forholde os til, at al den tid, der går med beskederne på Aula og med dokumentation og referater, kan læreren jo så ikke bruge på hverken at forberede undervisningen eller på at være sammen med børnene.

Som om al den kommunikation ikke var nok i sig selv, er der også alle de beskeder, vi forældre sender til hinanden, om forældrefester, jule-klippe-klistre-arrangementer, hytteture, bestyrelsesmøder og trivselsudvalg. Jeg må være ærlig at sige, at jeg endnu ikke har mødt mange forældre, der er sådan rigtig glade for Aula, og derfor er det jo også fristende bare at afskaffe det. Jeg synes sådan set også, at vi her skal diskutere, om det var klogt, at vi i sin tid tog initiativ til den platform, men diskussionen er meget bredere end det. Det handler grundlæggende om, hvordan vi undgår at skære skiver af lærerens autoritet, og hvordan vi sikrer mere ro i klassen, og at vi har børn, der kan finde ud af at tage ansvar og løse problemerne selv.

Det er noget, vi alle bør forholde os til, også helt lokalt i skolebestyrelserne – på samme måde som man i øvrigt har taget diskussionen om, hvor meget skærme skal fylde i børn og unges liv, efter at vi alle sammen fandt ud af, at de nok var blevet lidt for afhængige. Mange steder er der nu indført skærmregler, og nogle steder har man helt forbudt mobiltelefon i skoletiden, og de fleste forholder sig nu heldigvis meget mere kritisk til, hvor stor en del af undervisningen der skal foregå bag en skærm. Tak for det. Lad os få endnu flere skoler, hvor legen igen fylder, og hvor børnene er ude. Det her er nok den billigste og i øvrigt den klogeste måde at skabe mere trivsel blandt børn og unge på. Og lad os få endnu flere skoler, hvor der er en større respekt for, at der er nogle, der ved noget og kan noget og dermed – og dermed for læreren.

Lige så meningsfuldt det må være at være lærer, når det lykkes, lige så utilstrækkelig må man føle sig, når børn mislykkes, og det sker desværre alt for tit. Når de ældste børn kaster karameller på sidste skoledag – efter 10 års skolegang, efter mere end 2.000 klokketimers dansk og efter mere end 1.000 klokketimers undervisning i matematik – er det stadig hver syvende elev, der ikke har lært at læse og skrive og regne ordentligt. Det er næsten 7.000 børn og unge hvert eneste år, som voksede og koksede og står i kø på livets vej. Jeg ved ikke engang, om det her er det værste, eller om det er det faktum, at statistikken har været sådan her i mange år trods alle vores politiske initiativer med flere dansktimer, nye partnerskaber, og at vi senest har besluttet at sænke klasseloftet i de mindste klasser.

Kl. 12:18

Trods alt det og på trods af at vi i dag bruger flere penge pr. elev i den danske folkeskole – vi lader den lige stå et øjeblik, også af hensyn til diskussionen resten af dagen – altså, selv om vi i dag bruger flere penge end nogen sinde før pr. elev i den danske folkeskole, er vi som samfund endnu ikke lykkedes med at vende den her udvikling. Det er dybt deprimerende, og det stiller os lovgivere over for et valg.

Enten kan vi selvfølgelig kaste håndklædet i ringen og give op og lade afmagten råde – det ligger ret dårligt til mig – eller også kan vi være endnu mere insisterende på, at den her gang vil vi lykkes, og at det må være muligt. Men samtidig skal vi gøre det med en ydmyghed, der ligger i, at ingen af os længere kan påstå, at et enkelt greb løser det hele. Vi er nødt til at komme hele vejen rundt, lytte mere til børnene og inddrage dem, og i stedet for at styre skolen ned i mindste detalje skal vi turde at give klasseværelset tilbage til den lærer og den pædagog, der rent faktisk er uddannet til at være der.

Et tal siger det hele: 1.081. Så mange bindende mål er der fra politisk hold til lærerne i folkeskolen. Alene for undervisningen i idræt er der – hold nu fast – 250 mål i alt. Lad mig læse et af dem op – altså, det er et mål i den danske folkeskole for idræt:

»Eleven kan vurdere idrætskulturelle normer, værdier og relationer i et samfundsmæssigt perspektiv.« 

Helt ærligt, er det måske, fordi der her i salen er en overrepræsentation af os, der blev valgt sidst, når man skulle vælge hold til fodbold, at vi i stedet propper teori og – undskyld mig – alt for abstrakte begreber ind i idræt? Selvfølgelig skal der også være læring i idræt, men nogle gange skal man simpelt hen også bare spille høvdingebold. Som om det ikke var nok med 1.081 bindende mål, er der oven i dem 3.170 såkaldte vejledende mål. Det er altså mere end 4.000 fælles mål for ét barn i den danske folkeskole, og alt det her skal lærere og folkeskoler forholde sig til og navigere i, når de underviser vores børn. Det er alt, alt for meget.

I næste uge præsenterer regeringen vores oplæg til en ny folkeskole. Her vil vi foreslå, at hver gang der findes ti mål, fjerner vi de ni af dem. Det svarer til, at vi dropper mere end 3.800 bindende og vejledende mål for folkeskolen. Lad os sætte den fri. Men når vi gør det, følger der også et større ansvar og højere forventninger og krav til lærerne. Den tidligere skoleforsker og nu skoleleder på Frederiksberg, Helle Bjerg, har sagt noget meget vigtigt om forventningerne til lærerne, og nu citerer jeg:

»Man skal på den ene side kunne mestre et ligeværdigt forhold til eleverne og samtidig være en autoritet, der siger: ’Det er mig, der bestemmer, det er mig, der sætter rammerne, det er mig, der er skolen’.«

Desværre er der nogle lærere, der kun lykkes med det ene, nemlig at komme i øjenhøjde med eleverne. Siden 1970'erne har I lærere bevæget jer væk fra katederet og ud i klassen. Det er godt, for afstanden mellem læreren og eleven var for stor. Men når en afstand kan være for stor, kan den altså også være for lille.

Jeg vender tilbage til det med skolen senere, for når regeringen er så optaget af både uddannelse og frisættelse, hænger det meget nøje sammen med, om I børn og unge, der skal bære det her fantastiske Danmark videre, får de bedste muligheder for at gøre det, også fordi vi er nået til et punkt, hvor penge ikke løser alle problemer. Vi har i regeringen brugt det udtryk, at den nye tids valuta i dansk politik er evnen til at føre en politik, der sikrer den tilstrækkelige arbejdskraft. Det er derfor, vi har foreslået et lønløft i den offentlige sektor, som vi nu forhandler med arbejdsmarkedets parter om, og det er derfor, vi senere på året vil foreslå skattelettelser til danskere i arbejde, lønmodtagere med almindelige indkomster og særlig enlige forsørgere.

Kl. 12:23

Betyder den optagethed af, om vi også i fremtiden er mennesker nok til at gå på arbejde i det her land, og om vi har de rette forudsætninger for at gøre det, så omvendt, at penge er ligegyldige? Nej. Og vi har som regering tænkt os at bruge markant flere penge på velfærd. Men alligevel skal alle passe på, at den politiske debat ikke bliver for forsimplet. Det er faktuelt korrekt, at der i den kommende 2030-plan vil være et historisk råderum, altså flere penge. Det er også faktuelt korrekt, at kommuner og regioner til næste år har fået flere penge, end de har i år. Men samtidig med det er det også faktuelt korrekt, at man i en del kommuner og regioner gennemfører besparelser. Det er besparelser, som der vel at mærke ikke er et politisk ønske om skal gennemføres, hverken fra landets borgmestre eller i regeringen.

Når alt det godt kan være rigtigt på en og samme tid, skyldes det først og fremmest hensynet til inflationen. Danmark er et af de lande i Europa, hvor inflationen er faldet mest og hurtigst, og nu er opgaven at holde den nede. Derfor er der grænser for, hvor meget aktivitet der kan være i økonomien næste år. Men udviklingen i inflationen er ikke den eneste årsag til, at det mange steder lokalt er svært at få budgettet til at hænge sammen. Der er nemlig en række udgifter, der bare stiger og stiger, uden at det nødvendigvis har været en politisk hensigt. Det gælder udgifterne til administration og bureaukrati, udgifterne til specialundervisning i folkeskolen, og det gælder også det, man med et meget systemisk ord kalder det specialiserede socialområde.

Her skal vi holde tungen lige i munden, for nede bag de her tal og de her ord gemmer der sig nogle af de borgere, der har allerallermest behov for et stærkt velfærdssamfund: vores udsatte børn, misbrugende unge, voksne med handicap og mennesker, der har rigtig ondt i livet. Jeg ved i øvrigt godt, at I ikke altid oplever at få den hjælp og støtte, I med rette kan forvente af et velstående land, heller ikke selv om kommunerne har øget deres udgifter til området med mere end 4,5 mia. kr. i de seneste 5 år. Det tyder måske på, at det her heller ikke kun er et spørgsmål om flere penge, men at vi også skal se på, om ikke pengene kan bruges bedre.

Her er bare ét eksempel. Botilbud vil mange af jer her godt kende til. Det er en boligform, hvor voksne med særlige behov kan få den omsorg og den støtte og den hjælp, de har behov for. Udgifterne til botilbud er steget markant, og det er ikke kun, fordi der er et stigende behov, men også, fordi udgiften til botilbud er blevet meget, meget højere. Hvad er svaret så fremadrettet? Ja, det kan lyde virkelig banalt, men det er jo også at få bygget nogle flere botilbud, hvad vi i øvrigt har aftalt med kommunerne at gøre. Og det gælder her som på mange andre områder, at det sjældent kun er et spørgsmål om flere eller færre penge. Hvis vi virkelig gerne vil forandre vores velfærdssamfund, skal vi også have fat om det, der virkelig betyder noget, og dermed turde gå spadestikket dybere – mindst. For det er jo også her, det bliver rigtig interessant.

Når man skal træffe et vanskeligt valg, nogle gange mellem to muligheder, der kan være lige gode eller lige dårlige, så har vi jo et ægte dilemma. De mere personlige af dilemmaerne tager »Sara & Monopolet« sig af på P4. Det gør de i øvrigt ret godt. Hun har så også kun tre personer med i radioen. Herinde er vi 179 til at løse vor tids politiske dilemmaer. Hvis I en gang imellem synes, det kan være bøvlet, så glæd jer over, at vi ikke har et Aula herinde. Og et af de dilemmaer, som de næste år vil træde tydeligere frem, er hensynet til klima over for hensynet til miljø, hensynet til den grønne omstilling over for hensynet til naboer og klageadgang. Og den diskussion kan vi lige så godt tage nu, for den er ikke nem.

I Danmark har vi i dag flere end 4.000 vindmøller på land, men i de senere år er udbygningen næsten gået i stå. For 2 år siden blev der sat 45 vindmøller op på land, sidste år var tallet nede på 33, og i år er der foreløbig kun opsat 4 nye vindmøller. Det er ikke kun på land, vi har den her udfordring. Hvis jeg nu skulle formulere det her som en henvendelse til »Sara & Monopolet«, kunne det lyde nogenlunde sådan her:

Kære Sara og det altid fantastiske Monopol. Jeg hedder Mette, og jeg vil rigtig gerne have, at der bliver sat nogle vindmøller op hurtigt. Jeg synes, vi er alt for afhængige af gas, ikke fra Preben, men fra Putin, og desuden har vi travlt, hvis vi skal bekæmpe klimaforandringerne.

Kl. 12:29

Heldigvis er der nogle, der gerne vil sætte vindmøller op, bl.a. på havet uden for Stevns på Sjælland. Men det er samtidig et område, som flagermus og trækfugle godt kan lide at flyve rundt i, og dem, der gerne vil sætte vindmøllerne op, har ikke fået talt op, hvor mange flagermus der flyver i området om foråret og om efteråret. Derfor er det projekt nu forsinket. Hvad mener Monopolet? Har dem, der vil sætte vindmøller op, ikke gjort deres forarbejde ordentligt, og er flagermus vigtigere end vindmøller? Kærlig hilsen Mette.

Herfra vil Sara Bro så tage over, og uanset hvem der måtte gæste Monopolet den dag, er jeg egentlig ret spændt på diskussionen. Hvis nu vores gamle kollega hr. Søren Pind er med, tror jeg han vil sige, at de der flagermus bare må flyve uden om. Men det er nok alligevel heller ikke så simpelt. For vi kommer ikke uden om som land at forholde os til, at hvis vi vil have en massiv udbygning af vedvarende energi, og det har vi jo aftalt med hinanden at vi vil have, så vil det nogle gange ske på bekostning af lokal natur. Og hvis den grønne omstilling skal gå hurtigere, bliver vi nødt til med åbne øjne at sige til danskerne, at der er andre hensyn, der må vige. Gør vi det, bliver vi samtidig nødt til at love hinanden, at naturen og miljøet så får bedre betingelser nogle andre steder, ligesom der selvfølgelig skal være en ordentlig kompensation til de naboer, der bliver berørt.

Når jeg siger det her, er det, fordi vi jo ikke kun lever med klimaforandringerne; der er også en reel natur- og biodiversitetskrise. Tag nu bare vores fjorde. Kigger vi over vandet, er de lige så smukke, som de altid har været. Kigger vi under overfladen, er de blottet for liv. Vi skal med andre ord have reduceret kvælstofudledningen. Vi skal fortsætte vores arbejde med naturnationalparkerne, og vi skal passe bedre på de udrydningstruede arter, hvad der i øvrigt heldigvis er mange danskere der gerne hjælper til med.

Jeg synes, det er ret fantastisk, at mere end 15.000 danskere deltog i den første nationale optælling af pindsvin nogen sinde herhjemme. Der blev registreret mere end 25.000 levende og døde pindsvin. Så kan vi følge udviklingen, og vi kan passe på dem. I øvrigt går pindsvin jo i hi fra oktober frem til maj. Det er sådan lidt det omvendte af Folketinget. Selv om vi ikke sådan helt får tid til det der med at gå i hi, skal vi fortsætte vores naturarbejde.

For noget tid siden var jeg sammen med regeringsledelsen på busturné. Der var sådan lidt Palle, Polle og Ruth over det. På et tidspunkt på vores i øvrigt rigtig gode tur når vi Odense Havn. Mange af jer har sikkert besøgt dem derovre. På det gamle Lindøværft bygger de komponenterne til de vindmøller, der skal stå ude på havet, og de er så enorme nu, at de ikke kan transporteres på land; de skal sejles ud. Bl.a. derfor vil Odense Havn gerne udvide, men ifølge havnen kan det tage op til 10 år. Så skulle man måske tro, at det var byggeprocessen, der var lang. Hvem har ikke prøvet, at en håndværker kan blive forsinket med sit arbejde? Men det er ikke på grund af byggeprocessen. Selve den fysiske udvidelse af havnen – og jeg ved godt, at nogle vil synes, det er kedeligt, men hvis ikke vi får gjort noget ved det her, kommer der altså ikke nogen vindmøller op – tager ca. 2 år. Resten af tiden handler om at få udarbejdet de nødvendige undersøgelser, ansøge, få projektet godkendt, klageadgang osv. Alt det gør, at det tager op imod 10 år.

Jeg skal hilse og sige, at så god tid har de altså ikke i resten af verden, og derfor bliver vi snart overhalet. Hvis Europa og Danmark ikke speeder op, svigter vi ikke kun vores ansvar for at bekæmpe klimaforandringerne; vi taber også den internationale konkurrence om, hvor fremtidens grønne virksomheder har tænkt sig at placere sig. Vi har selv et selvbillede af, at Danmark er et af de lande, der er mest ambitiøse, når det kommer til klimaet. Det er vi også, det er rigtigt, men vi sætter alt for mange snubletråde op for vores egen klimakamp. Så vores forspring, som vi stadig har, står og falder med, om vi kan håndtere dilemmaerne, og om vi kan tiltrække de dygtigste, og det gælder både virksomheder og medarbejdere.

Kl. 12:34

Dermed er vi tilbage ved spørgsmålet om uddannelse. For det at realisere den grønne omstilling hver eneste dag er i virkeligheden at sammenligne med et stort byggeprojekt, men det er et byggeprojekt, der risikerer at gå i stå, hvis ikke vi får flere unge til at tage en faglært uddannelse. Er en af forklaringerne på, at mange unge vælger gymnasiet, at de har en oplevelse af, at der er flere muligheder resten af livet? Er en anden forklaring, at folkeskolen i dag bygger på alt for abstrakt tænkning – metodeovervejelser, teorier, projektarbejde og analyser? Kære venner, det her gælder også fag, der burde have et klart praktisk fokus.

Tag nu madkundskab, hvor tre ud af fire kompetencemål ikke handler om at kunne lave mad, men om, at eleven skal kunne begrunde valget af råvarer, skal kunne fortolke måltidet med forståelse for værdier, kultur og levevilkår. Det gælder også den skoleelev, der i sin prøve i madkundskab skulle tilberede et perfekt velpocheret æg, men det arme barn kunne ikke forklare, hvilke kemiske reaktioner der opstår i let kogende vand, som gør, at æggehviden lægger sig som en kugle om den smilende blomme i ægget, og derfor måtte han gå skuffet fra sin eksamen. For nu at sige det lidt direkte bør det altså ikke være sådan, at man i Danmark kan argumentere sig ud af, at man ikke kan koge et æg. Mere praktisk indhold i folkeskolen vil gavne alle elever.

Hvis vi nu kommer i mål med det her, tror jeg stadig væk, der vil være en gruppe, især drenge, som vil blive ved med at være skoletrætte. Så længe jeg kan huske, har vi pisket dem igennem 8. og 9. klasse, og hvor har vi dog tilføjet dem mange nederlag. Der går alt for mange børn rundt, som føler sig utilstrækkelige, har dårlige skoleminder, for de har sådan set aldrig fået andet at vide, end at de ikke duede.

Den her gang bør vi i stedet for at prøve noget nyt måske gå tilbage til noget gammelt, nemlig mesterlæren: muligheden for, at du som skoletræt dreng eller pige nogle dage om ugen kan komme ud på en virksomhed, kan få lov til at arbejde med nogle kolleger, bruge dig selv, opleve, at du kan noget, få styrket din selvtillid, din identitet og din egen tro på fremtiden. Lur mig, om ikke også det her så på et tidspunkt vil give dem mere mod på at lære noget dansk og noget matematik.

Men vi starter ikke der, for i virkeligheden ved lærerne jo langt tidligere, hvilke børn der har svært ved at knække læsekoden, og det skal altså ikke først være i udskolingen, at det bliver opdaget. Derfor vil regeringen også foreslå, at de elever, som er mest udfordret i dansk og matematik, kan få lov til at få intensiv undervisning på små hold. For det her handler ikke om, at der bare er nogle, der skal droppe bøgerne, så de kan bruge deres hænder; at nogle er praktiske, mens andre er kloge. Det er forkert, det er falsk. Det handler om noget så banalt, som at vi mennesker lærer forskelligt, og der er ingen, der i dag kan klare sig uden at lære at læse og skrive og regne. Nogle af de unge, der for nylig på meget, meget fin vis repræsenterede Danmark til europamesterskaberne for håndværk, har sagt det meget præcist. En af dem er Jacob, han er tømrer, og forud for konkurrencen sagde han: Min bedste ven er min lommeregner. En dygtig faglært er et menneske, hvor hoved og hænder arbejder sammen.

Netop det at arbejde sammen skal vi også her i Folketinget. Jeg er glad for at stå i spidsen for en regering, der konsekvent søger samarbejdet med andre partier. Ni ud af ti aftaler er indgået med partier både til højre og venstre for regeringen.

Også i rigsfællesskabet søger vi et tæt og respektfuldt samarbejde med plads til de forskelligheder, der naturligt ligger i at være tre lande. Diskussionerne er blevet mere robuste, og jeg tror, at alle her Folketinget skal indstille sig på, at rigsfællesskabet på den måde mere og mere minder om det, vi kender fra andre politiske sammenhænge. I en moderne virkelighed vil der være flere uenigheder i et rigsfællesskab end tidligere. Jeg ser det ikke som en modsætning til de resultater, vi skaber, men det afspejler, synes jeg, at vi bevæger os væk fra det, der tidligere var et ulige magtforhold, og det er grundlæggende et sundhedstegn.

Kl. 12:38

Der var engang, hvor der var Danmark, og så var der to andre lande i rigsfællesskabet. Det er slut nu. Og det er ikke Danmark, der skal bestemme fremtiden for hverken Grønland eller Færøerne. Det er en beslutning, der tilhører Nuuk og Tórshavn. Så længe vi har et rigsfællesskab – og det håber jeg personligt at vi har i mange år – så skal det være et ligeværdigt samarbejde mellem tre lande, tre folk og tre nationer og tre sprog, som nu kan ytres her fra talerstolen. Jeg hilser det velkommen, at Folketingets Præsidium har besluttet, at man fremover kan tale grønlandsk og færøsk i det, der jo er vores fælles parlament. For selvfølgelig er sproget en central del af vores identitet.

Det gælder også her i Danmark, hvor dialekterne desværre stille og roligt forsvinder fra det danske sprog. Har I lagt mærke til det, når vi debatterer med hinanden her i salen? Det er efterhånden sjældent, vi kan høre forskel på, hvor vi kommer fra, selv om jeg ved, at der i hvert fald er én af os, der stadig forsøger – hr. Bjarne Laustsen fra Himmerland. Han bruger nemlig udtrykket »nemlig ja«, tilsyneladende som en protest mod københavnernes udtryk »præcis«. For som han har sagt: Det er jo til at blive tosset af at høre på, som de siger »præcis« hele tiden, især fordi de fleste københavnersnuder i dag kommer fra Jylland! Hr. Bjarne Laustsen har også indledt samråd med udtrykket »prøliiåhørhær«.

Så prøv  lige at høre her. Danmark er et land, der taler med stor røst i resten af verden. Der bliver lyttet til os – ikke kun fordi vi danskere er glade for at tale engelsk, men fordi vi altid gør det, vi siger. »Leading by example«  siger man i udlandet. Jeg er ikke er sikker på, at vi har sådan et udtryk i Danmark. Vi gør det bare.

Vi gik forrest i støtten til Ukraine. Vi inspirerer andre til en ambitiøs grøn omstilling. Vi insisterer på at lave et nyt asylsystem, der både er mere humant, og hvor vi samtidig genvinder den nødvendige kontrol med Europas ydre grænser. Det er en rolle, der forpligter, og som ikke skal sættes over styr, fordi nogle få misbruger ytringsfriheden til bevidst at forhåne og provokere andre. I flere århundreder har kampen for demokrati og ytringsfrihed handlet om menneskers ret til at tale frit, tænke frit og skrive frit. Hvornår kom vi dertil, at selv forstandige intellektuelle nu forsvarer retten til at brænde andres bøger?

Men det er også en rolle i verden, der fordrer en ny selvindsigt. Vi taler ikke så meget om det endnu. Måske har vi stadig væk det indtryk, at centrum for verden er Vesten – fra dengang vi sang om Afrika, »det land som alle børn kender«. Nu kalder vi så landene syd for Middelhavet for det globale syd. Hvad er vi så egentlig? Det globale nord? Det er mest på et verdenskort, at Europa er centrum for verdens gang. Kig på en globus, eller spørg Andreas Mogensen.

Frem til 2030 er der fem lande, som tilsammen vil stå for næsten halvdelen af den samlede økonomiske vækst i verden, fem lande – det er Kina, det er Indien, det er Indonesien, det er Japan, og det er Sydkorea – mens vi i EU og USA tilsammen vil stå for kun godt en femtedel. Tyngdepunktet i verden skifter. Og som det står lige nu, taber Europa indflydelse. Det gør vi økonomisk, det gør vi teknologisk, og det gør vi befolkningsmæssigt. Det her er et udfordringsbillede, der kommer til at kræve uendelig meget af os alle sammen, og hvis ikke vi også vil tabe muligheden for at præge andre med vores værdier, bliver vi nødt til at blive bedre til at bygge bro til andre dele af verden.

Det burde sådan set være muligt for os danskere, for vi er jo kendt for at bygge verdens bedste broer. Når vi bygger dem, bliver de virkelig kæmpestore, som Humleridderne engang sang. Men de broer, der er nødvendige i fremtiden, kræver noget mere ydmyghed og lydhørhed og nysgerrighed og forståelse, for det er kun sådan, vi kan gå op imod den polarisering, der nok er det 21. århundredes største trussel mod demokratiet.

Kl. 12:43

Jeg tænker, at I har det ligesom mig: Der er billeder fra verdens gang, som vi aldrig glemmer. Der var Murens fald den 9. november 1989. Kan I huske, da tyskerne endelig kravler over den forbandede mur? Det er frihed og optimisme. Der var den 11. september 2001. Kan I huske brandmanden dækket af støv og tårnene, der styrter i grus? Det var terror og frygt. Og kan I huske, hvad I tænkte den 24. februar 2022 om morgenen? Krigen kom tilbage til vores kontinent. Der var børn, der sagde farvel til deres fædre, og overfyldte europæiske banegårde, som var det i 1940’erne. Det var dage, der forandrede vores verden.

Sådan en skelsættende begivenhed har udspillet sig for øjnene af os. Den 6. januar 2021 skete stormløbet på Kongressen i USA. Vores kolleger, folkevalgte amerikanske politikere, måtte flygte for deres liv. Flere mennesker døde. På et splitsekund forsvandt visheden om den fredelige overdragelse af magt fra én præsident til den næste. Det er gift for ethvert demokrati. Og selvom de amerikanske institutioner holdt stand og sejrede, glemmer jeg aldrig de billeder. Jeg troede aldrig, det skulle ske i USA – aldrig.

Så derfor, kære danskere, kære tilhørere, der repræsenterer Danmarks demokratiske institutioner, kære journalister og fotografer, kære embedsmænd, det danske kongehus og vores vidunderlige Majestæt, og kære kollegaer her i salen: Vi kan i fællesskab ranke ryggen. Da krigen ramte Europa, valgte vi i Danmark at gå forrest, og det gør vi stadig.

Tak for den brede støtte både blandt danskerne og i Folketinget til, at vi som det eneste land har anmeldt, hvor mange F-16-fly vi kommer til at donere, hvilket vi i øvrigt gjorde som de første. Og lad budskabet være meget klart: Hvis andre lande måtte begynde at vakle, så står danskerne kun endnu mere fast. Ukraines kamp er vores kamp. Når polarisering og splittelse er ved at rive nationer fra hinanden, vælger vi danskere samarbejde og dialog. Det er derfor, Danmark har sin første brede regering i årtier. Det er derfor, vi i sommer blev kåret til at være verdens mest demokratiske samfund. Når krigen skal kæmpes mellem det onde og det gode, mellem ret og vrang, for et frit Ukraine, står vi danskere sammen. Det er med den pen, man skal skrive, hvis man vil skrive verdenshistorie. Så tak for det.

Vi træder som politikere altid i fodsporene af generationerne før os. Siden den her talerstol blev skabt af en ung kvindelig snedker for mere end 100 år siden, har mange rigsdagsmedlemmer, folketingsmedlemmer, ministre og statsministre stået her. De har argumenteret, debatteret og forhandlet, og fælles for dem alle er, at de har haft drømme om det gode Danmark og det gode samfund, som Danmark kunne blive. Jeg er helt sikker på, at hvis fortidens politikere kunne opleve det Danmark, der er lige uden for vinduerne her den første tirsdag i oktober 2023, så ville de formentlig knibe sig i armen over, hvor vidunderligt et velfærdssamfund de har været med til at skabe. Det er et af verdens rigeste samfund opgjort i penge og i livskvalitet og lykke – et samfund, der giver mennesker mulighed for at realisere deres drømme og løfte sig igennem tilværelsen, og som samtidig griber os, hvis vi for en stund mister vores fodfæste.

Er vi så i mål? Nej. Vi har stadig meget, vi gerne vil, og det bliver nok heller ikke i den her folketingssamling, at vi får taget speed ud af dansk politik. For vi skal videre, når det gælder danskernes sundhed. Der skal rettes op på de problemer, der er på kræftområdet. Vi skal have skabt en bedre sammenhæng mellem praktiserende læger, kommuner og sygehuse, ikke mindst af hensyn til vores ældre. Patienterne skal i centrum.

Kl. 12:48

Derfor skal flere af de ansatte i sundhedsvæsenet også have patientkontakt. Vi kunne kalde det fra skrivebord til patient. Vi skal have en 10-årsplan for psykiatrien, mere forebyggelse, og så skal vi være villige til at bruge flere penge på danskernes sundhed, og det er vi.

Vi skal videre på klimaområdet. 2025-målet skal i hus. Landbruget skal bidrage, derfor skal vi have en CO2-afgift, og vi skal have en flyafgift, så vi kan flyve grønt i vores land. Vi skal videre på velfærdsområdet og med frisættelse, og vi starter med folkeskolen, og derefter kommer vi med et omfattende udspil på ældreområdet. Vi skal videre med skattelettelser til jer, der er i arbejde. Vi skal forhøje ældrechecken til jer pensionister, der har mindst, og vi skal gennemføre et lønløft i den offentlige sektor. Vi skal videre med at styrke dansk forsvar. Vi skal fortsætte vores støtte til Ukraine, og vi skal i øvrigt forhandle en ny europapolitisk aftale.

Vi skal have arbejdspligten på plads for borgere med integrationsbehov. Især kvinder med ikkevestlig baggrund skal af sted om morgenen ligesom alle vi andre, så man bidrager til samfundet for den ydelse, man modtager, indtil man får et rigtigt job. Vi skal videre med at øge trygheden i alle dele af Danmark, derfor er vi kommet med en ny bandepakke og muligheden for, at politiet kan oprette skærpede strafzoner, bl.a. på Christiania.

Den vigtigste frihedskamp, der er i Danmark, synes jeg er kampen for, at piger med minoritetsbaggrund selv får lov til at bestemme over deres seksualitet og deres egen fremtid, og at alle vi andre ikke skal gå og være bange for kriminalitet på grund af rockere og bander og utilpassede drenge, der overfalder deres jævnaldrende. Vi skal videre med en ny værdighed i socialpolitikken og passe på de mest udsatte. De skal ud af beskæftigelsessystemet. Der kommer en ny 2030-plan, og vi skal videre med nogle af de, for nogle, svære diskussioner: abortgrænsen, organdonation og aktiv dødshjælp. Alt det skal vi. Det er lige før, det her er mere omfattende end beskederne på Aula, og der bliver i hvert fald ikke tid til at gå i hi. Der bliver til gengæld behov for masser af samarbejde og kompromiser og diskussioner, også her i salen.

Jeg nævnte tidligere, at talerstolen er bygget med afsæt i en egetræskævle, og et gammelt rygte siger, at det enten var snedkeren selv, Anny Berntsen, eller Venstrepolitikeren hr. Frede Bojsen, der lagde en seddel ind i talerstolen med teksten: Her er en kævle, I kan kævle videre på. I dag har jeg gjort en indsats, og nu vil jeg se frem til, at vi sammen kævler videre, ikke mindst under åbningsdebatten på torsdag og i det folketingsår, der ligger foran os.

Så vil jeg bede jer om at rejse jer.

Danmark leve!

(Trefoldigt hurraråb fra salen).

Kl. 12:52

Formanden (Søren Gade):

Værsgo at sætte jer ned. Vi siger tak til statsministeren. Redegørelsen vil som bekendt komme til debat på torsdag den 5. oktober 2023. Jeg vil samtidig gøre opmærksom på, at talen vil blive oversat til grønlandsk og færøsk og vil blive lagt op på Folketingets hjemmeside.

Kl. 12:52

Meddelelser fra formanden

Formanden (Søren Gade):

I dag er der følgende anmeldelser:

Finansministeren (Nicolai Wammen):

Lovforslag nr. L 1 (Forslag til finanslov for finansåret 2024),

Lovforslag nr. L 2 (Forslag til lov om fastsættelse af udgiftslofter for stat, kommuner og regioner for finansåret 2027) og

Lovforslag nr. L 3 (Forslag til lov om ændring af lov om fastsættelse af udgiftslofter for stat, kommuner og regioner for finansåret 2024, lov om fastsættelse af udgiftslofter for stat, kommuner og regioner for finansåret 2025 og lov om fastsættelse af udgiftslofter for stat, kommuner og regioner for finansåret 2026. (Konsekvenser af 2030-planforløb og regeringens forslag til finanslov for 2024 m.v.)).

Skatteministeren (Jeppe Bruus):

Lovforslag nr. L 4 (Forslag til lov om ændring af registreringsafgiftsloven, lov om registrering af køretøjer, brændstofforbrugsafgiftsloven, skatteforvaltningsloven og forskellige andre love. (Regelforenkling og øget regelefterlevelse på motorområdet, justering af skatteforvaltningslovens fristreglers samspil med visse bestemmelser i dobbeltbeskatningsoverenskomster m.v.)).

Titler på de anmeldte sager vil fremgå af www.folketingstidende.dk (jf. ovenfor).

Der er ikke mere at foretage i dette møde.

Folketingets næste møde afholdes i morgen, onsdag den 4. oktober 2023, kl. 13.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 12:53).


18. møde

Onsdag den 15. november 2023 kl. 13.00

Dagsorden

1) Besvarelse af oversendte spørgsmål til ministrene (spørgetid).

1) Til udenrigsministeren af:

Morten Messerschmidt (DF)

Hvad er ministerens holdning til den seneste rapport fra Europa-Parlamentets forfatningsudvalg, som foreslår 267 traktatændringer, herunder at kræve euromedlemskab af alle medlemslande, afskaffe vetoretten og overføre mere magt fra medlemslandene til EU?

(Spm. nr. S 180, skr. begr.).

2) Til udenrigsministeren af:

Morten Messerschmidt (DF)

Vil regeringen tage kontakt til Albanien med henblik på at oprette et migrantcenter, ligesom Italien er i gang med – og i benægtende fald, hvorfor ikke?


(Spm. nr. S 181, skr. begr.).

3) Til finansministeren af:

Mette Thiesen (DF)

Er ministeren enig med statsministerens tidligere udtalelse om, at det er »gakgak«, at EU lægger op til større medlemsbidrag og til at skrotte den danske EU-rabat, og kan han i givet fald forklare, om han så er enig med de socialdemokratiske medlemmer af Europa-Parlamentet, der afviser at stemme nej til Kommissionens budgetforslag?

(Spm. nr. S 123, skr. begr. (omtrykt)).

4) Til finansministeren af:

Ole Birk Olesen (LA)

Synes ministeren, at et finanspolitisk forsigtighedsprincip, som det blev formuleret i Socialdemokratiets 2025-plan fra 2019, er fornuftigt, og mener ministeren, at princippet er udmøntet i en mere forsigtig tilgang i regeringens finanspolitik?

(Spm. nr. S 193).

5) Til indenrigs- og sundhedsministeren af:

Nick Zimmermann (DF)

Hvad agter ministeren at gøre for at begrænse gruppen af kommunalt ansatte, der modtager mere end 1 mio. kr. i årlig gage, og mener ministeren, at de fratrædelsesordninger, hvor kommunale chefer får udbetalt millionbeløb, er rimelige, henset til at lønnen til en ansat i social- og sundhedssektoren i kommunerne er steget med 1,11 pct. i 2023?

(Spm. nr. S 192).

6) Til justitsministeren af:

Steffen Larsen (LA)

Er ministeren enig i Højesterets konklusion om, at Forsvarets Efterretningstjenestes kabelsamarbejde med NSA ikke er en hemmelighed?

(Spm. nr. S 189).

7) Til justitsministeren af:

Peter Kofod (DF)

Hvad vil ministeren gøre, for at det hurtigst muligt bliver muligt at anvende genetisk slægtsforskning til opklaring af drab og grov personfarlig kriminalitet?

(Spm. nr. S 195).

8) Til justitsministeren af:

Peter Kofod (DF)

Hvad er ministerens holdning til den svenske biometriudredning, og hvilke dele af udredningen er det, der er årsagen til, at regeringen stadig ikke har fulgt op på vedtagelsen af borgerforslaget om anvendelse af genetisk slægtsforskning til opklaring af drab og grov personfarlig kriminalitet?

(Spm. nr. S 196).

9) Til justitsministeren af:

Alex Vanopslagh (LA)

Mener ministeren, at man bør ændre straffeloven, så det fremgår tydeligt, at justitsministeren ikke kan påbyde tiltale for forbrydelser efter straffelovens kapitel 12, så straffeloven reflekterer den retstilstand, som både ministeren og tidligere justitsminister Nick Hækkerup har givet udtryk for, hvor ministeren alene er et »gummistempel«?

(Spm. nr. S 199).

10) Til miljøministeren af:

Hans Kristian Skibby (DD)

Mener ministeren, at det er acceptabelt, at Rønne Havns udvidelsesplaner bremses af, at Miljøministeriet endnu ikke har udarbejdet en vejledning om kriterierne, der skal anvendes ved vurdering af mulighederne for bl.a. klaptilladelse?

(Spm. nr. S 179).

11) Til social- og boligministeren af:

Pia Kjærsgaard (DF)

Hvad vil ministeren gøre ved, at på trods af at antallet af ældre stiger, så får færre plads på et plejehjem, fordi kriterierne for at få en plads er blevet for stramme?

(Spm. nr. S 186, skr. begr. (omtrykt)).

12) Til social- og boligministeren af:

Helene Liliendahl Brydensholt (ALT)

Mener ministeren, at det er en hensigtsmæssig konsekvens af ghettoloven, at man i Helsingør Kommune har indført fleksible udlejningsregler, der bevirker, at ældre mennesker og mennesker med handicap rykkes ned på ventelisterne og dermed stilles dårligere end andre boligsøgende til almene boliger i kommunen?

(Spm. nr. S 190, skr. begr.).

13) Til beskæftigelsesministeren af:

Victoria Velasquez (EL)

Vil ministeren redegøre for, hvorvidt og hvordan ministeren vil løse de akutte børnefattigdomsproblemer, som 22 børnefaglige organisationer netop i et fælles brev har gjort opmærksom på, set i lyset af at kontanthjælpsaftalen kun løfter 4.000 ud af 50-60.000 børn ud af fattigdom og først om 22 år?

(Spm. nr. S 177).

14) Til beskæftigelsesministeren af:

Helene Liliendahl Brydensholt (ALT)

Hvordan kan ministeren forsvare at indføre en arbejdspligt målrettet etniske minoriteter, der forskelsbehandler borgere i Danmark, og som dermed ifølge Institut for Menneskerettigheder kan være ulovlig diskrimination i strid med menneskerettighederne?

(Spm. nr. S 191, skr. begr.).

15) Til børne- og undervisningsministeren af:

Kim Edberg Andersen (NB)

Med henvisning til Arbejdstilsynets afdækning af forholdene på Munkevængets Skole i Kolding mener ministeren så ikke, at tiden er kommet til at undervise i Muhammedtegningerne, og at tiden er kommet til at sikre beskyttelse af elever og lærere?

(Spm. nr. S 132 (omtrykt)).

16) Til børne- og undervisningsministeren af:

Kim Edberg Andersen (NB)

Er det ministerens opfattelse, at tiden er kommet til at give effektive regler, der tillader skoler at smide elever, der bruger religion som styringsredskab, ud af skolen?

(Spm. nr. S 133 (omtrykt)).

17) Til børne- og undervisningsministeren af:

Helena Artmann Andresen (LA)

Mener ministeren, at det er tilfredsstillende for kommende gymnasieelever, deres forældre og gymnasierne selv, at der endnu ikke er fundet en permanent elevfordelingsmodel på gymnasieområdet?

(Spm. nr. S 126 (omtrykt)).

18) Til børne- og undervisningsministeren af:

Lotte Rod (RV)

Hvad er regeringens holdning til at afsætte de nye penge til SFO og klub, som det koster at åbne tidligere, når skoledagen bliver kortere?

(Spm. nr. S 194).

19) Til børne- og undervisningsministeren af:

Lotte Rod (RV)

Hvad mener ministeren om, at regeringens 2030-plan ifølge lærernes formand, Gordon Ørskov Madsen, slet ikke forholder sig til folkeskolens helt store udfordring, nemlig at markant flere børn mistrives, får psykiatriske diagnoser og har behov for støtte og specialundervisning?

(Spm. nr. S 198, skr. begr.).

20) Til udlændinge- og integrationsministeren af:

Andreas Karlsen (KF)

Hvad mener ministeren der skal gælde af principper, førend udvisning af Danmark kan fraviges med argument om at være velintegreret i Danmark?

(Spm. nr. S 176).

21) Til skatteministeren af:

Sigurd Agersnap (SF)

Hvordan kan det være, at ministeren mener, at det ikke kan betale sig at særbeskatte energihandlere i Danmark, når Skatteministeriets analyse – med stor sikkerhed – er kommet frem til, at beskatningen vil medføre ca. 10 mia. kr. mere i statskassen?

(Spm. nr. S 159, skr. begr.).

22) Til transportministeren af:

Jette Gottlieb (EL)

Kunne ministeren overveje at gennemføre en ekstraordinær økonomiforhandling med regioner og kommuner med et beløb øremærket til opretholdelse at truede busruter i landdistrikterne som et alternativ til at øge befordringsfradraget i 4 år i de samme kommuner?

(Spm. nr. S 185).

23) Til transportministeren af:

Jette Gottlieb (EL)

Anerkender ministeren behovet for at investere massivt i den kollektive transport?

(Spm. nr. S 188, skr. begr.).

24) Til transportministeren af:

Mette Thiesen (DF)

Hvad agter ministeren at gøre primært for at skabe tryghed for de kvinder, som i den kommende julefrokostsæson ikke er trygge ved at hyre en taxi nu, hvor rigtig mange af taxichaufførerne er indvandrere?

(Spm. nr. S 197).

25) Til uddannelses- og forskningsministeren af:

Sandra Elisabeth Skalvig (LA)

Har ministeren iværksat eller påtænkt at iværksætte konkrete tiltag, der skal gøre op med antisemitisme på landets universiteter, så jødiske studerende oplever et trygt studie- og undervisningsmiljø?

(Spm. nr. S 187, skr. begr.).

Kl. 13:00

Meddelelser fra formanden

Anden næstformand (Jeppe Søe):

(Talen er under udarbejdelse)

Det eneste punkt på dagsordenen er:

1) Besvarelse af oversendte spørgsmål til ministrene (spørgetid).

Kl. 13:03

Anden næstformand (Jeppe Søe):

(Talen er under udarbejdelse)

Kl. 13:03

Spm. nr. S 180

1) Til udenrigsministeren af:

Morten Messerschmidt (DF):

Hvad er ministerens holdning til den seneste rapport fra Europa-Parlamentets forfatningsudvalg, som foreslår 267 traktatændringer, herunder at kræve euromedlemskab af alle medlemslande, afskaffe vetoretten og overføre mere magt fra medlemslandene til EU?

Skriftlig begrundelse

Der henvises til pressemeddelelse af 25. oktober 2023 »EU Treaties reform: MEPs submit proposals to strengthen EU capacity to act« på Europa-Parlamentets hjemmeside.


Anden næstformand (Jeppe Søe):

(Talen er under udarbejdelse)

Kl. 13:03

Morten Messerschmidt (DF):

(Talen er under udarbejdelse)

Kl. 13:03

Anden næstformand (Jeppe Søe):

(Talen er under udarbejdelse)

Kl. 13:03

Udenrigsministeren (Lars Løkke Rasmussen):

(Talen er under udarbejdelse)

Kl. 13:04

Anden næstformand (Jeppe Søe):

(Talen er under udarbejdelse)

Kl. 13:04

Morten Messerschmidt (DF):

(Talen er under udarbejdelse)

Kl. 13:06

Anden næstformand (Jeppe Søe):

(Talen er under udarbejdelse)

Kl. 13:06

Udenrigsministeren (Lars Løkke Rasmussen):

(Talen er under udarbejdelse)

Kl. 13:06

Anden næstformand (Jeppe Søe):

(Talen er under udarbejdelse)

Kl. 13:06

Morten Messerschmidt (DF):

(Talen er under udarbejdelse)

Kl. 13:07

Anden næstformand (Jeppe Søe):

(Talen er under udarbejdelse)

Kl. 13:07

Udenrigsministeren (Lars Løkke Rasmussen):

(Talen er under udarbejdelse)

Kl. 13:08

Anden næstformand (Jeppe Søe):

(Talen er under udarbejdelse)

Kl. 13:08

Morten Messerschmidt (DF):

(Talen er under udarbejdelse)

Kl. 13:08

Anden næstformand (Jeppe Søe):

(Talen er under udarbejdelse)

Kl. 13:08

Udenrigsministeren (Lars Løkke Rasmussen):

(Talen er under udarbejdelse)

Kl. 13:09

Anden næstformand (Jeppe Søe):

(Talen er under udarbejdelse)

Kl. 13:09

Spm. nr. S 181

2) Til udenrigsministeren af:

Morten Messerschmidt (DF):

Vil regeringen tage kontakt til Albanien med henblik på at oprette et migrantcenter, ligesom Italien er i gang med – og i benægtende fald, hvorfor ikke?


Skriftlig begrundelse

Der henvises til artiklen »Italy announces deal to build migrant centers in Albania« af 7. november 2023 bragt på politico.eu.

Anden næstformand (Jeppe Søe):

(Talen er under udarbejdelse)

Kl. 13:09

Morten Messerschmidt (DF):

(Talen er under udarbejdelse)

Kl. 13:09

Anden næstformand (Jeppe Søe):

(Talen er under udarbejdelse)

Kl. 13:09

Udenrigsministeren (Lars Løkke Rasmussen):

(Talen er under udarbejdelse)

Kl. 13:11

Anden næstformand (Jeppe Søe):

(Talen er under udarbejdelse)

Kl. 13:11

Morten Messerschmidt (DF):

(Talen er under udarbejdelse)

Kl. 13:13

Anden næstformand (Jeppe Søe):

(Talen er under udarbejdelse)

Kl. 13:13

Udenrigsministeren (Lars Løkke Rasmussen):

(Talen er under udarbejdelse)

Kl. 13:14

Anden næstformand (Jeppe Søe):

(Talen er under udarbejdelse)

Kl. 13:14

Morten Messerschmidt (DF):

(Talen er under udarbejdelse)

Kl. 13:15

Anden næstformand (Jeppe Søe):

(Talen er under udarbejdelse)

Kl. 13:15

Udenrigsministeren (Lars Løkke Rasmussen):

(Talen er under udarbejdelse)

Kl. 13:16

Anden næstformand (Jeppe Søe):

(Talen er under udarbejdelse)

Kl. 13:16

Morten Messerschmidt (DF):

(Talen er under udarbejdelse)

Kl. 13:17

Anden næstformand (Jeppe Søe):

(Talen er under udarbejdelse)

Kl. 13:17

Udenrigsministeren (Lars Løkke Rasmussen):

(Talen er under udarbejdelse)

Kl. 13:17

Anden næstformand (Jeppe Søe):

(Talen er under udarbejdelse)

Kl. 13:18

Spm. nr. S 123 (omtrykt)

3) Til finansministeren af:

Mette Thiesen (DF):

Er ministeren enig med statsministerens tidligere udtalelse om, at det er »gakgak«, at EU lægger op til større medlemsbidrag og til at skrotte den danske EU-rabat, og kan han i givet fald forklare, om han så er enig med de socialdemokratiske medlemmer af Europa-Parlamentet, der afviser at stemme nej til Kommissionens budgetforslag?

Skriftlig begrundelse

Der henvises til artiklen »Mette Frederiksen om større EU-budget: »Det er jo fuldstændig gak«« bragt den 16. oktober 2023 på Jyllands-Postens hjemmeside. Der henvises endvidere til Europa-Parlamentets Interimsbetænkning af 22. september 2023 om forslaget til en midtvejsrevision af den flerårige finansielle ramme for årene 2021-2027.

Anden næstformand (Jeppe Søe):

(Talen er under udarbejdelse)

Kl. 13:18

Mette Thiesen (DF):

(Talen er under udarbejdelse)

Kl. 13:18

Anden næstformand (Jeppe Søe):

(Talen er under udarbejdelse)

Kl. 13:18

Finansministeren (Nicolai Wammen):

(Talen er under udarbejdelse)

Kl. 13:20

Anden næstformand (Jeppe Søe):

(Talen er under udarbejdelse)

Kl. 13:20

Mette Thiesen (DF):

(Talen er under udarbejdelse)

Kl. 13:21

Anden næstformand (Jeppe Søe):

(Talen er under udarbejdelse)

Kl. 13:21

Finansministeren (Nicolai Wammen):

(Talen er under udarbejdelse)

Kl. 13:21

Anden næstformand (Jeppe Søe):

(Talen er under udarbejdelse)

Kl. 13:21

Mette Thiesen (DF):

(Talen er under udarbejdelse)

Kl. 13:22

Anden næstformand (Jeppe Søe):

(Talen er under udarbejdelse)

Kl. 13:22

Finansministeren (Nicolai Wammen):

(Talen er under udarbejdelse)

Kl. 13:23

Anden næstformand (Jeppe Søe):

(Talen er under udarbejdelse)

Kl. 13:23

Mette Thiesen (DF):

(Talen er under udarbejdelse)

Kl. 13:23

Anden næstformand (Jeppe Søe):

(Talen er under udarbejdelse)

Kl. 13:23

Finansministeren (Nicolai Wammen):

(Talen er under udarbejdelse)

Kl. 13:24

Anden næstformand (Jeppe Søe):

(Talen er under udarbejdelse)

Kl. 13:24

Spm. nr. S 193

4) Til finansministeren af:

Ole Birk Olesen (LA):

Synes ministeren, at et finanspolitisk forsigtighedsprincip, som det blev formuleret i Socialdemokratiets 2025-plan fra 2019, er fornuftigt, og mener ministeren, at princippet er udmøntet i en mere forsigtig tilgang i regeringens finanspolitik?

Anden næstformand (Jeppe Søe):

(Talen er under udarbejdelse)

Kl. 13:24

Ole Birk Olesen (LA):

(Talen er under udarbejdelse)

Kl. 13:24

Anden næstformand (Jeppe Søe):

(Talen er under udarbejdelse)

Kl. 13:24

Finansministeren (Nicolai Wammen):

(Talen er under udarbejdelse)

Kl. 13:26

Anden næstformand (Jeppe Søe):

(Talen er under udarbejdelse)

Kl. 13:26

Ole Birk Olesen (LA):

(Talen er under udarbejdelse)

Kl. 13:28

Anden næstformand (Jeppe Søe):

(Talen er under udarbejdelse)

Kl. 13:28

Finansministeren (Nicolai Wammen):

(Talen er under udarbejdelse)

Kl. 13:28

Anden næstformand (Jeppe Søe):

(Talen er under udarbejdelse)

Kl. 13:28

Ole Birk Olesen (LA):

(Talen er under udarbejdelse)

Kl. 13:29

Anden næstformand (Jeppe Søe):

(Talen er under udarbejdelse)

Kl. 13:29

Finansministeren (Nicolai Wammen):

(Talen er under udarbejdelse)

Kl. 13:30

Anden næstformand (Jeppe Søe):

(Talen er under udarbejdelse)

Kl. 13:30

Ole Birk Olesen (LA):

(Talen er under udarbejdelse)

Kl. 13:30

Anden næstformand (Jeppe Søe):

(Talen er under udarbejdelse)

Kl. 13:30

Finansministeren (Nicolai Wammen):

(Talen er under udarbejdelse)

Kl. 13:31

Anden næstformand (Jeppe Søe):

(Talen er under udarbejdelse)

Kl. 13:31

Spm. nr. S 192

5) Til indenrigs- og sundhedsministeren af:

Nick Zimmermann (DF):

Hvad agter ministeren at gøre for at begrænse gruppen af kommunalt ansatte, der modtager mere end 1 mio. kr. i årlig gage, og mener ministeren, at de fratrædelsesordninger, hvor kommunale chefer får udbetalt millionbeløb, er rimelige, henset til at lønnen til en ansat i social- og sundhedssektoren i kommunerne er steget med 1,11 pct. i 2023?

Anden næstformand (Jeppe Søe):

(Talen er under udarbejdelse)

Kl. 13:31

Nick Zimmermann (DF):

(Talen er under udarbejdelse)

Kl. 13:32

Anden næstformand (Jeppe Søe):

(Talen er under udarbejdelse)

Kl. 13:32

Indenrigs- og sundhedsministeren (Sophie Løhde):

(Talen er under udarbejdelse)

Kl. 13:33

Anden næstformand (Jeppe Søe):

(Talen er under udarbejdelse)

Kl. 13:33

Nick Zimmermann (DF):

(Talen er under udarbejdelse)

Kl. 13:34

Anden næstformand (Jeppe Søe):

(Talen er under udarbejdelse)

Kl. 13:34

Indenrigs- og sundhedsministeren (Sophie Løhde):

(Talen er under udarbejdelse)

Kl. 13:34

Anden næstformand (Jeppe Søe):

(Talen er under udarbejdelse)

Kl. 13:34

Nick Zimmermann (DF):

(Talen er under udarbejdelse)

Kl. 13:35

Anden næstformand (Jeppe Søe):

(Talen er under udarbejdelse)

Kl. 13:35

Indenrigs- og sundhedsministeren (Sophie Løhde):

(Talen er under udarbejdelse)

Kl. 13:36

Anden næstformand (Jeppe Søe):

(Talen er under udarbejdelse)

Kl. 13:36

Nick Zimmermann (DF):

(Talen er under udarbejdelse)

Kl. 13:36

Anden næstformand (Jeppe Søe):

(Talen er under udarbejdelse)

Kl. 13:36

Indenrigs- og sundhedsministeren (Sophie Løhde):

(Talen er under udarbejdelse)

Kl. 13:37

Anden næstformand (Jeppe Søe):

(Talen er under udarbejdelse)

Kl. 13:37

Spm. nr. S 189

6) Til justitsministeren af:

Steffen Larsen (LA):

Er ministeren enig i Højesterets konklusion om, at Forsvarets Efterretningstjenestes kabelsamarbejde med NSA ikke er en hemmelighed?

Anden næstformand (Jeppe Søe):

(Talen er under udarbejdelse)

Kl. 13:37

Steffen Larsen (LA):

(Talen er under udarbejdelse)

Kl. 13:38

Anden næstformand (Jeppe Søe):

(Talen er under udarbejdelse)

Kl. 13:38

Justitsministeren (Peter Hummelgaard):

(Talen er under udarbejdelse)

Kl. 13:39

Anden næstformand (Jeppe Søe):

(Talen er under udarbejdelse)

Kl. 13:39

Steffen Larsen (LA):

(Talen er under udarbejdelse)

Kl. 13:40

Anden næstformand (Jeppe Søe):

(Talen er under udarbejdelse)

Kl. 13:40

Justitsministeren (Peter Hummelgaard):

(Talen er under udarbejdelse)

Kl. 13:40

Anden næstformand (Jeppe Søe):

(Talen er under udarbejdelse)

Kl. 13:40

Steffen Larsen (LA):

(Talen er under udarbejdelse)

Kl. 13:40

Anden næstformand (Jeppe Søe):

(Talen er under udarbejdelse)

Kl. 13:40

Justitsministeren (Peter Hummelgaard):

(Talen er under udarbejdelse)

Kl. 13:41

Anden næstformand (Jeppe Søe):

(Talen er under udarbejdelse)

Kl. 13:41

Steffen Larsen (LA):

(Talen er under udarbejdelse)

Kl. 13:41

Anden næstformand (Jeppe Søe):

(Talen er under udarbejdelse)

Kl. 13:41

Justitsministeren (Peter Hummelgaard):

(Talen er under udarbejdelse)

Kl. 13:42

Anden næstformand (Jeppe Søe):

(Talen er under udarbejdelse)

Kl. 13:42

Spm. nr. S 195

7) Til justitsministeren af:

Peter Kofod (DF):

Hvad vil ministeren gøre, for at det hurtigst muligt bliver muligt at anvende genetisk slægtsforskning til opklaring af drab og grov personfarlig kriminalitet?

Anden næstformand (Jeppe Søe):

(Talen er under udarbejdelse)

Kl. 13:42

Peter Kofod (DF):

(Talen er under udarbejdelse)

Kl. 13:42

Anden næstformand (Jeppe Søe):

(Talen er under udarbejdelse)

Kl. 13:42

Justitsministeren (Peter Hummelgaard):

(Talen er under udarbejdelse)

Kl. 13:43

Anden næstformand (Jeppe Søe):

(Talen er under udarbejdelse)

Kl. 13:43

Peter Kofod (DF):

(Talen er under udarbejdelse)

Kl. 13:45

Anden næstformand (Jeppe Søe):

(Talen er under udarbejdelse)

Kl. 13:45

Justitsministeren (Peter Hummelgaard):

(Talen er under udarbejdelse)

Kl. 13:46

Anden næstformand (Jeppe Søe):

(Talen er under udarbejdelse)

Kl. 13:46

Peter Kofod (DF):

(Talen er under udarbejdelse)

Kl. 13:46

Anden næstformand (Jeppe Søe):

(Talen er under udarbejdelse)

Kl. 13:46

Justitsministeren (Peter Hummelgaard):

(Talen er under udarbejdelse)

Kl. 13:47

Anden næstformand (Jeppe Søe):

(Talen er under udarbejdelse)

Kl. 13:47

Peter Kofod (DF):

(Talen er under udarbejdelse)

Kl. 13:47

Anden næstformand (Jeppe Søe):

(Talen er under udarbejdelse)

Kl. 13:47

Justitsministeren (Peter Hummelgaard):

(Talen er under udarbejdelse)

Kl. 13:48

Anden næstformand (Jeppe Søe):

(Talen er under udarbejdelse)

Kl. 13:48

Spm. nr. S 196

8) Til justitsministeren af:

Peter Kofod (DF):

Hvad er ministerens holdning til den svenske biometriudredning, og hvilke dele af udredningen er det, der er årsagen til, at regeringen stadig ikke har fulgt op på vedtagelsen af borgerforslaget om anvendelse af genetisk slægtsforskning til opklaring af drab og grov personfarlig kriminalitet?

Anden næstformand (Jeppe Søe):

(Talen er under udarbejdelse)

Kl. 13:48

Peter Kofod (DF):

(Talen er under udarbejdelse)

Kl. 13:48

Anden næstformand (Jeppe Søe):

(Talen er under udarbejdelse)

Kl. 13:48

Justitsministeren (Peter Hummelgaard):

(Talen er under udarbejdelse)

Kl. 13:50

Anden næstformand (Jeppe Søe):

(Talen er under udarbejdelse)

Kl. 13:50

Peter Kofod (DF):

(Talen er under udarbejdelse)

Kl. 13:51

Anden næstformand (Jeppe Søe):

(Talen er under udarbejdelse)

Kl. 13:51

Justitsministeren (Peter Hummelgaard):

(Talen er under udarbejdelse)

Kl. 13:52

Anden næstformand (Jeppe Søe):

(Talen er under udarbejdelse)

Kl. 13:52

Peter Kofod (DF):

(Talen er under udarbejdelse)

Kl. 13:53

Anden næstformand (Jeppe Søe):

(Talen er under udarbejdelse)

Kl. 13:53

Justitsministeren (Peter Hummelgaard):

(Talen er under udarbejdelse)

Kl. 13:53

Anden næstformand (Jeppe Søe):

(Talen er under udarbejdelse)

Kl. 13:53

Peter Kofod (DF):

(Talen er under udarbejdelse)

Kl. 13:53

Anden næstformand (Jeppe Søe):

(Talen er under udarbejdelse)

Kl. 13:53

Justitsministeren (Peter Hummelgaard):

(Talen er under udarbejdelse)

Kl. 13:54

Anden næstformand (Jeppe Søe):

(Talen er under udarbejdelse)

Kl. 13:54

Spm. nr. S 199

9) Til justitsministeren af:

Alex Vanopslagh (LA):

Mener ministeren, at man bør ændre straffeloven, så det fremgår tydeligt, at justitsministeren ikke kan påbyde tiltale for forbrydelser efter straffelovens kapitel 12, så straffeloven reflekterer den retstilstand, som både ministeren og tidligere justitsminister Nick Hækkerup har givet udtryk for, hvor ministeren alene er et »gummistempel«?

Anden næstformand (Jeppe Søe):

(Talen er under udarbejdelse)

Kl. 13:54

Alex Vanopslagh (LA):

(Talen er under udarbejdelse)

Kl. 13:54

Anden næstformand (Jeppe Søe):

(Talen er under udarbejdelse)

Kl. 13:54

Justitsministeren (Peter Hummelgaard):

(Talen er under udarbejdelse)

Kl. 13:55

Anden næstformand (Jeppe Søe):

(Talen er under udarbejdelse)

Kl. 13:55

Alex Vanopslagh (LA):

(Talen er under udarbejdelse)

Kl. 13:57

Anden næstformand (Jeppe Søe):

(Talen er under udarbejdelse)

Kl. 13:57

Justitsministeren (Peter Hummelgaard):

(Talen er under udarbejdelse)

Kl. 13:58

Anden næstformand (Jeppe Søe):

(Talen er under udarbejdelse)

Kl. 13:58

Alex Vanopslagh (LA):

(Talen er under udarbejdelse)

Kl. 13:59

Anden næstformand (Jeppe Søe):

(Talen er under udarbejdelse)

Kl. 13:59

Justitsministeren (Peter Hummelgaard):

(Talen er under udarbejdelse)

Kl. 14:00

Anden næstformand (Jeppe Søe):

(Talen er under udarbejdelse)

Kl. 14:00

Alex Vanopslagh (LA):

(Talen er under udarbejdelse)

Kl. 14:00

Anden næstformand (Jeppe Søe):

(Talen er under udarbejdelse)

Kl. 14:00

Justitsministeren (Peter Hummelgaard):

(Talen er under udarbejdelse)

Kl. 14:01

Anden næstformand (Jeppe Søe):

(Talen er under udarbejdelse)

Kl. 14:01

Spm. nr. S 179

10) Til miljøministeren af:

Hans Kristian Skibby (DD):

Mener ministeren, at det er acceptabelt, at Rønne Havns udvidelsesplaner bremses af, at Miljøministeriet endnu ikke har udarbejdet en vejledning om kriterierne, der skal anvendes ved vurdering af mulighederne for bl.a. klaptilladelse?

Anden næstformand (Jeppe Søe):

(Talen er under udarbejdelse)

Kl. 14:01

Hans Kristian Skibby (DD):

(Talen er under udarbejdelse)

Kl. 14:02

Anden næstformand (Jeppe Søe):

(Talen er under udarbejdelse)

Kl. 14:02

Miljøministeren (Magnus Heunicke):

(Talen er under udarbejdelse)

Kl. 14:03

Anden næstformand (Jeppe Søe):

(Talen er under udarbejdelse)

Kl. 14:03

Hans Kristian Skibby (DD):

(Talen er under udarbejdelse)

Kl. 14:05

Anden næstformand (Jeppe Søe):

(Talen er under udarbejdelse)

Kl. 14:05

Miljøministeren (Magnus Heunicke):

(Talen er under udarbejdelse)

Kl. 14:06

Anden næstformand (Jeppe Søe):

(Talen er under udarbejdelse)

Kl. 14:06

Hans Kristian Skibby (DD):

(Talen er under udarbejdelse)

Kl. 14:07

Anden næstformand (Jeppe Søe):

(Talen er under udarbejdelse)

Kl. 14:07

Miljøministeren (Magnus Heunicke):

(Talen er under udarbejdelse)

Kl. 14:07

Anden næstformand (Jeppe Søe):

(Talen er under udarbejdelse)

Kl. 14:07

Hans Kristian Skibby (DD):

(Talen er under udarbejdelse)

Kl. 14:08

Anden næstformand (Jeppe Søe):

(Talen er under udarbejdelse)

Kl. 14:08

Miljøministeren (Magnus Heunicke):

(Talen er under udarbejdelse)

Kl. 14:08

Anden næstformand (Jeppe Søe):

(Talen er under udarbejdelse)

Kl. 14:08

Spm. nr. S 186 (omtrykt)

11) Til social- og boligministeren af:

Pia Kjærsgaard (DF):

Hvad vil ministeren gøre ved, at på trods af at antallet af ældre stiger, så får færre plads på et plejehjem, fordi kriterierne for at få en plads er blevet for stramme?

Skriftlig begrundelse

Spørgeren henviser til artiklen »Mens antallet af ældre stiger, får færre plads på et plejehjem: - Kriterierne er for stramme, siger borgmestre« af 18. oktober 2023 fra TV2.

Anden næstformand (Jeppe Søe):

(Talen er under udarbejdelse)

Kl. 14:09

Pia Kjærsgaard (DF):

(Talen er under udarbejdelse)

Kl. 14:09

Anden næstformand (Jeppe Søe):

(Talen er under udarbejdelse)

Kl. 14:09

Social- og boligministeren (Pernille Rosenkrantz-Theil):

(Talen er under udarbejdelse)

Kl. 14:11

Anden næstformand (Jeppe Søe):

(Talen er under udarbejdelse)

Kl. 14:11

Pia Kjærsgaard (DF):

(Talen er under udarbejdelse)

Kl. 14:13

Anden næstformand (Jeppe Søe):

(Talen er under udarbejdelse)

Kl. 14:13

Social- og boligministeren (Pernille Rosenkrantz-Theil):

(Talen er under udarbejdelse)

Kl. 14:13

Anden næstformand (Jeppe Søe):

(Talen er under udarbejdelse)

Kl. 14:14

Pia Kjærsgaard (DF):

(Talen er under udarbejdelse)

Kl. 14:14

Anden næstformand (Jeppe Søe):

(Talen er under udarbejdelse)

Kl. 14:14

Social- og boligministeren (Pernille Rosenkrantz-Theil):

(Talen er under udarbejdelse)

Kl. 14:15

Anden næstformand (Jeppe Søe):

(Talen er under udarbejdelse)

Kl. 14:15

Pia Kjærsgaard (DF):

(Talen er under udarbejdelse)

Kl. 14:16

Anden næstformand (Jeppe Søe):

(Talen er under udarbejdelse)

Kl. 14:16

Social- og boligministeren (Pernille Rosenkrantz-Theil):

(Talen er under udarbejdelse)

Kl. 14:16

Anden næstformand (Jeppe Søe):

(Talen er under udarbejdelse)

Kl. 14:16

Spm. nr. S 190

12) Til social- og boligministeren af:

Helene Liliendahl Brydensholt (ALT):

Mener ministeren, at det er en hensigtsmæssig konsekvens af ghettoloven, at man i Helsingør Kommune har indført fleksible udlejningsregler, der bevirker, at ældre mennesker og mennesker med handicap rykkes ned på ventelisterne og dermed stilles dårligere end andre boligsøgende til almene boliger i kommunen?

Skriftlig begrundelse

I Helsingør Kommune har ældre mennesker, der står uden for arbejdsmarkedet, og mennesker, der ikke kan arbejde eller studere på grund af handicap og psykisk lidelse, stået frem og fortalt, at de efter kommunens tiltag med fleksibel udlejning nu er rykket ned på ventelisterne til kommunens almene boliger. Det er et tiltag, som kommunen har taget i brug for at undgå, at flere boligområder kommer på parallelsamfundslisterne. Institut for Menneskerettigheder kører en sag mod kommunen for en borger med handicap, da man mener, at det er i strid med handicapkonventionen.

Anden næstformand (Jeppe Søe):

(Talen er under udarbejdelse)

Kl. 14:17

Helene Liliendahl Brydensholt (ALT):

(Talen er under udarbejdelse)

Kl. 14:17

Anden næstformand (Jeppe Søe):

(Talen er under udarbejdelse)

Kl. 14:17

Social- og boligministeren (Pernille Rosenkrantz-Theil):

(Talen er under udarbejdelse)

Kl. 14:19

Anden næstformand (Jeppe Søe):

(Talen er under udarbejdelse)

Kl. 14:19

Helene Liliendahl Brydensholt (ALT):

(Talen er under udarbejdelse)

Kl. 14:21

Anden næstformand (Jeppe Søe):

(Talen er under udarbejdelse)

Kl. 14:21

Social- og boligministeren (Pernille Rosenkrantz-Theil):

(Talen er under udarbejdelse)

Kl. 14:21

Anden næstformand (Jeppe Søe):

(Talen er under udarbejdelse)

Kl. 14:22

Helene Liliendahl Brydensholt (ALT):

(Talen er under udarbejdelse)

Kl. 14:22

Anden næstformand (Jeppe Søe):

(Talen er under udarbejdelse)

Kl. 14:22

Social- og boligministeren (Pernille Rosenkrantz-Theil):

(Talen er under udarbejdelse)

Kl. 14:23

Anden næstformand (Jeppe Søe):

(Talen er under udarbejdelse)

Kl. 14:23

Helene Liliendahl Brydensholt (ALT):

(Talen er under udarbejdelse)

Kl. 14:24

Anden næstformand (Jeppe Søe):

(Talen er under udarbejdelse)

Kl. 14:24

Social- og boligministeren (Pernille Rosenkrantz-Theil):

(Talen er under udarbejdelse)

Kl. 14:25

Anden næstformand (Jeppe Søe):

(Talen er under udarbejdelse)

Kl. 14:25

Spm. nr. S 177

13) Til beskæftigelsesministeren af:

Victoria Velasquez (EL):

Vil ministeren redegøre for, hvorvidt og hvordan ministeren vil løse de akutte børnefattigdomsproblemer, som 22 børnefaglige organisationer netop i et fælles brev har gjort opmærksom på, set i lyset af at kontanthjælpsaftalen kun løfter 4.000 ud af 50-60.000 børn ud af fattigdom og først om 22 år?

Anden næstformand (Jeppe Søe):

(Talen er under udarbejdelse)

Kl. 14:25

Victoria Velasquez (EL):

(Talen er under udarbejdelse)

Kl. 14:26

Anden næstformand (Jeppe Søe):

(Talen er under udarbejdelse)

Kl. 14:26

Beskæftigelsesministeren (Ane Halsboe-Jørgensen):

(Talen er under udarbejdelse)

Kl. 14:28

Anden næstformand (Jeppe Søe):

(Talen er under udarbejdelse)

Kl. 14:28

Victoria Velasquez (EL):

(Talen er under udarbejdelse)

Kl. 14:30

Anden næstformand (Jeppe Søe):

(Talen er under udarbejdelse)

Kl. 14:30

Beskæftigelsesministeren (Ane Halsboe-Jørgensen):

(Talen er under udarbejdelse)

Kl. 14:30

Anden næstformand (Jeppe Søe):

(Talen er under udarbejdelse)

Kl. 14:30

Victoria Velasquez (EL):

(Talen er under udarbejdelse)

Kl. 14:31

Anden næstformand (Jeppe Søe):

(Talen er under udarbejdelse)

Kl. 14:31

Beskæftigelsesministeren (Ane Halsboe-Jørgensen):

(Talen er under udarbejdelse)

Kl. 14:32

Anden næstformand (Jeppe Søe):

(Talen er under udarbejdelse)

Kl. 14:32

Victoria Velasquez (EL):

(Talen er under udarbejdelse)

Kl. 14:33

Anden næstformand (Jeppe Søe):

(Talen er under udarbejdelse)

Kl. 14:33

Beskæftigelsesministeren (Ane Halsboe-Jørgensen):

(Talen er under udarbejdelse)

Kl. 14:33

Anden næstformand (Jeppe Søe):

(Talen er under udarbejdelse)

Kl. 14:33

Spm. nr. S 191

14) Til beskæftigelsesministeren af:

Helene Liliendahl Brydensholt (ALT):

Hvordan kan ministeren forsvare at indføre en arbejdspligt målrettet etniske minoriteter, der forskelsbehandler borgere i Danmark, og som dermed ifølge Institut for Menneskerettigheder kan være ulovlig diskrimination i strid med menneskerettighederne?

Skriftlig begrundelse

I artiklen »Juridiske eksperter advarer om, at ny arbejdspligt kan stride imod menneskerettighederne« bragt i Information den 4. november 2023 advarer juridiske eksperter om, at den nye arbejdspligt, som indgår i regeringens aftale med Dansk Folkeparti og Danmarksdemokraterne, kan stride mod menneskerettighederne.

Anden næstformand (Jeppe Søe):

(Talen er under udarbejdelse)

Kl. 14:33

Helene Liliendahl Brydensholt (ALT):

(Talen er under udarbejdelse)

Kl. 14:34

Anden næstformand (Jeppe Søe):

(Talen er under udarbejdelse)

Kl. 14:34

Beskæftigelsesministeren (Ane Halsboe-Jørgensen):

(Talen er under udarbejdelse)

Kl. 14:35

Tredje næstformand (Karsten Hønge):

(Talen er under udarbejdelse)

Kl. 14:35

Helene Liliendahl Brydensholt (ALT):

(Talen er under udarbejdelse)

Kl. 14:36

Tredje næstformand (Karsten Hønge):

(Talen er under udarbejdelse)

Kl. 14:36

Beskæftigelsesministeren (Ane Halsboe-Jørgensen):

(Talen er under udarbejdelse)

Kl. 14:37

Tredje næstformand (Karsten Hønge):

(Talen er under udarbejdelse)

Kl. 14:37

Helene Liliendahl Brydensholt (ALT):

(Talen er under udarbejdelse)

Kl. 14:37

Tredje næstformand (Karsten Hønge):

(Talen er under udarbejdelse)

Kl. 14:37

Beskæftigelsesministeren (Ane Halsboe-Jørgensen):

(Talen er under udarbejdelse)

Kl. 14:37

Tredje næstformand (Karsten Hønge):

(Talen er under udarbejdelse)

Kl. 14:37

Helene Liliendahl Brydensholt (ALT):

(Talen er under udarbejdelse)

Kl. 14:38

Tredje næstformand (Karsten Hønge):

(Talen er under udarbejdelse)

Kl. 14:38

Beskæftigelsesministeren (Ane Halsboe-Jørgensen):

(Talen er under udarbejdelse)

Kl. 14:38

Tredje næstformand (Karsten Hønge):

(Talen er under udarbejdelse)

Kl. 14:38

Spm. nr. S 132 (omtrykt)

15) Til børne- og undervisningsministeren af:

Kim Edberg Andersen (NB):

Med henvisning til Arbejdstilsynets afdækning af forholdene på Munkevængets Skole i Kolding mener ministeren så ikke, at tiden er kommet til at undervise i Muhammedtegningerne, og at tiden er kommet til at sikre beskyttelse af elever og lærere?

Tredje næstformand (Karsten Hønge):

(Talen er under udarbejdelse)

Kl. 14:39

Kim Edberg Andersen (NB):

(Talen er under udarbejdelse)

Kl. 14:39

Tredje næstformand (Karsten Hønge):

(Talen er under udarbejdelse)

Kl. 14:39

Børne- og undervisningsministeren (Mattias Tesfaye):

(Talen er under udarbejdelse)

Kl. 14:41

Tredje næstformand (Karsten Hønge):

(Talen er under udarbejdelse)

Kl. 14:41

Kim Edberg Andersen (NB):

(Talen er under udarbejdelse)

Kl. 14:43

Tredje næstformand (Karsten Hønge):

(Talen er under udarbejdelse)

Kl. 14:43

Børne- og undervisningsministeren (Mattias Tesfaye):

(Talen er under udarbejdelse)

Kl. 14:44

Tredje næstformand (Karsten Hønge):

(Talen er under udarbejdelse)

Kl. 14:44

Kim Edberg Andersen (NB):

(Talen er under udarbejdelse)

Kl. 14:44

Tredje næstformand (Karsten Hønge):

(Talen er under udarbejdelse)

Kl. 14:44

Børne- og undervisningsministeren (Mattias Tesfaye):

(Talen er under udarbejdelse)

Kl. 14:45

Tredje næstformand (Karsten Hønge):

(Talen er under udarbejdelse)

Kl. 14:45

Kim Edberg Andersen (NB):

(Talen er under udarbejdelse)

Kl. 14:46

Tredje næstformand (Karsten Hønge):

(Talen er under udarbejdelse)

Kl. 14:46

Børne- og undervisningsministeren (Mattias Tesfaye):

(Talen er under udarbejdelse)

Kl. 14:46

Tredje næstformand (Karsten Hønge):

(Talen er under udarbejdelse)

Kl. 14:47

Spm. nr. S 133 (omtrykt)

16) Til børne- og undervisningsministeren af:

Kim Edberg Andersen (NB):

Er det ministerens opfattelse, at tiden er kommet til at give effektive regler, der tillader skoler at smide elever, der bruger religion som styringsredskab, ud af skolen?

Tredje næstformand (Karsten Hønge):

(Talen er under udarbejdelse)

Kl. 14:47

Kim Edberg Andersen (NB):

(Talen er under udarbejdelse)

Kl. 14:47

Tredje næstformand (Karsten Hønge):

(Talen er under udarbejdelse)

Kl. 14:47

Børne- og undervisningsministeren (Mattias Tesfaye):

(Talen er under udarbejdelse)

Kl. 14:48

Tredje næstformand (Karsten Hønge):

(Talen er under udarbejdelse)

Kl. 14:49

Kim Edberg Andersen (NB):

(Talen er under udarbejdelse)

Kl. 14:49

Tredje næstformand (Karsten Hønge):

(Talen er under udarbejdelse)

Kl. 14:49

Børne- og undervisningsministeren (Mattias Tesfaye):

(Talen er under udarbejdelse)

Kl. 14:50

Tredje næstformand (Karsten Hønge):

(Talen er under udarbejdelse)

Kl. 14:50

Kim Edberg Andersen (NB):

(Talen er under udarbejdelse)

Kl. 14:51

Tredje næstformand (Karsten Hønge):

(Talen er under udarbejdelse)

Kl. 14:51

Børne- og undervisningsministeren (Mattias Tesfaye):

(Talen er under udarbejdelse)

Kl. 14:51

Tredje næstformand (Karsten Hønge):

(Talen er under udarbejdelse)

Kl. 14:51

Kim Edberg Andersen (NB):

(Talen er under udarbejdelse)

Kl. 14:52

Tredje næstformand (Karsten Hønge):

(Talen er under udarbejdelse)

Kl. 14:52

Børne- og undervisningsministeren (Mattias Tesfaye):

(Talen er under udarbejdelse)

Kl. 14:53

Tredje næstformand (Karsten Hønge):

(Talen er under udarbejdelse)

Kl. 14:53

Spm. nr. S 126 (omtrykt)

17) Til børne- og undervisningsministeren af:

Helena Artmann Andresen (LA):

Mener ministeren, at det er tilfredsstillende for kommende gymnasieelever, deres forældre og gymnasierne selv, at der endnu ikke er fundet en permanent elevfordelingsmodel på gymnasieområdet?

(Spørgsmålet er udgået, da det er taget tilbage af spørgeren).

Kl. 14:53

Spm. nr. S 194

18) Til børne- og undervisningsministeren af:

Lotte Rod (RV):

Hvad er regeringens holdning til at afsætte de nye penge til SFO og klub, som det koster at åbne tidligere, når skoledagen bliver kortere?

Tredje næstformand (Karsten Hønge):

(Talen er under udarbejdelse)

Kl. 14:53

Lotte Rod (RV):

(Talen er under udarbejdelse)

Kl. 14:53

Tredje næstformand (Karsten Hønge):

(Talen er under udarbejdelse)

Kl. 14:53

Børne- og undervisningsministeren (Mattias Tesfaye):

(Talen er under udarbejdelse)

Kl. 14:54

Tredje næstformand (Karsten Hønge):

(Talen er under udarbejdelse)

Kl. 14:54

Lotte Rod (RV):

(Talen er under udarbejdelse)

Kl. 14:54

Tredje næstformand (Karsten Hønge):

(Talen er under udarbejdelse)

Kl. 14:54

Børne- og undervisningsministeren (Mattias Tesfaye):

(Talen er under udarbejdelse)

Kl. 14:55

Tredje næstformand (Karsten Hønge):

(Talen er under udarbejdelse)

Kl. 14:55

Lotte Rod (RV):

(Talen er under udarbejdelse)

Kl. 14:55

Tredje næstformand (Karsten Hønge):

(Talen er under udarbejdelse)

Kl. 14:56

Børne- og undervisningsministeren (Mattias Tesfaye):

(Talen er under udarbejdelse)

Kl. 14:56

Tredje næstformand (Karsten Hønge):

(Talen er under udarbejdelse)

Kl. 14:56

Lotte Rod (RV):

(Talen er under udarbejdelse)

Kl. 14:56

Tredje næstformand (Karsten Hønge):

(Talen er under udarbejdelse)

Kl. 14:56

Børne- og undervisningsministeren (Mattias Tesfaye):

(Talen er under udarbejdelse)

Kl. 14:57

Tredje næstformand (Karsten Hønge):

(Talen er under udarbejdelse)

Kl. 14:57

Spm. nr. S 198

19) Til børne- og undervisningsministeren af:

Lotte Rod (RV):

Hvad mener ministeren om, at regeringens 2030-plan ifølge lærernes formand, Gordon Ørskov Madsen, slet ikke forholder sig til folkeskolens helt store udfordring, nemlig at markant flere børn mistrives, får psykiatriske diagnoser og har behov for støtte og specialundervisning?

Skriftlig begrundelse

Der henvises til artiklen »Lærerforeningen kritiserer 2030-plan for at glemme folkeskolen« bragt den 7. november 2023 på folkeskolen.dk.

Tredje næstformand (Karsten Hønge):

(Talen er under udarbejdelse)

Kl. 14:57

Lotte Rod (RV):

(Talen er under udarbejdelse)

Kl. 14:58

Tredje næstformand (Karsten Hønge):

(Talen er under udarbejdelse)

Kl. 14:58

Børne- og undervisningsministeren (Mattias Tesfaye):

(Talen er under udarbejdelse)

Kl. 14:59

Tredje næstformand (Karsten Hønge):

(Talen er under udarbejdelse)

Kl. 14:59

Lotte Rod (RV):

(Talen er under udarbejdelse)

Kl. 14:59

Tredje næstformand (Karsten Hønge):

(Talen er under udarbejdelse)

Kl. 14:59

Børne- og undervisningsministeren (Mattias Tesfaye):

(Talen er under udarbejdelse)

Kl. 15:00

Tredje næstformand (Karsten Hønge):

(Talen er under udarbejdelse)

Kl. 15:00

Lotte Rod (RV):

(Talen er under udarbejdelse)

Kl. 15:00

Tredje næstformand (Karsten Hønge):

(Talen er under udarbejdelse)

Kl. 15:00

Børne- og undervisningsministeren (Mattias Tesfaye):

(Talen er under udarbejdelse)

Kl. 15:01

Tredje næstformand (Karsten Hønge):

(Talen er under udarbejdelse)

Kl. 15:01

Lotte Rod (RV):

(Talen er under udarbejdelse)

Kl. 15:01

Tredje næstformand (Karsten Hønge):

(Talen er under udarbejdelse)

Kl. 15:01

Børne- og undervisningsministeren (Mattias Tesfaye):

(Talen er under udarbejdelse)

Kl. 15:02

Tredje næstformand (Karsten Hønge):

(Talen er under udarbejdelse)

Kl. 15:02

Spm. nr. S 176

20) Til udlændinge- og integrationsministeren af:

Andreas Karlsen (KF):

Hvad mener ministeren der skal gælde af principper, førend udvisning af Danmark kan fraviges med argument om at være velintegreret i Danmark?

Tredje næstformand (Karsten Hønge):

(Talen er under udarbejdelse)

Kl. 15:02

Andreas Karlsen (KF):

(Talen er under udarbejdelse)

Kl. 15:02

Tredje næstformand (Karsten Hønge):

(Talen er under udarbejdelse)

Kl. 15:02

Udlændinge- og integrationsministeren (Kaare Dybvad Bek):

(Talen er under udarbejdelse)

Kl. 15:03

Tredje næstformand (Karsten Hønge):

(Talen er under udarbejdelse)

Kl. 15:03

Andreas Karlsen (KF):

(Talen er under udarbejdelse)

Kl. 15:05

Tredje næstformand (Karsten Hønge):

(Talen er under udarbejdelse)

Kl. 15:05

Udlændinge- og integrationsministeren (Kaare Dybvad Bek):

(Talen er under udarbejdelse)

Kl. 15:05

Tredje næstformand (Karsten Hønge):

(Talen er under udarbejdelse)

Kl. 15:05

Andreas Karlsen (KF):

(Talen er under udarbejdelse)

Kl. 15:06

Tredje næstformand (Karsten Hønge):

(Talen er under udarbejdelse)

Kl. 15:06

Udlændinge- og integrationsministeren (Kaare Dybvad Bek):

(Talen er under udarbejdelse)

Kl. 15:06

Tredje næstformand (Karsten Hønge):

(Talen er under udarbejdelse)

Kl. 15:06

Andreas Karlsen (KF):

(Talen er under udarbejdelse)

Kl. 15:07

Tredje næstformand (Karsten Hønge):

(Talen er under udarbejdelse)

Kl. 15:07

Udlændinge- og integrationsministeren (Kaare Dybvad Bek):

(Talen er under udarbejdelse)

Kl. 15:08

Tredje næstformand (Karsten Hønge):

(Talen er under udarbejdelse)

Kl. 15:08

Spm. nr. S 159

21) Til skatteministeren af:

Sigurd Agersnap (SF):

Hvordan kan det være, at ministeren mener, at det ikke kan betale sig at særbeskatte energihandlere i Danmark, når Skatteministeriets analyse – med stor sikkerhed – er kommet frem til, at beskatningen vil medføre ca. 10 mia. kr. mere i statskassen?

Skriftlig begrundelse

Der henvises til artiklen »De har haft ekstreme profitter på krig og sabotage: Nu opgiver regeringen en dansk særskat på energikøbmænd« på finans.dk den 26. oktober 2023 og artiklen »Forargelsen ville ingen ende tage. Men torsdag eftermiddag slap regeringen grebet om de guldrandede energikøbmænd« på berlingske.dk den 31. oktober 2023.

Tredje næstformand (Karsten Hønge):

(Talen er under udarbejdelse)

Kl. 15:08

Sigurd Agersnap (SF):

(Talen er under udarbejdelse)

Kl. 15:08

Tredje næstformand (Karsten Hønge):

(Talen er under udarbejdelse)

Kl. 15:08

Skatteministeren (Jeppe Bruus):

(Talen er under udarbejdelse)

Kl. 15:10

Tredje næstformand (Karsten Hønge):

(Talen er under udarbejdelse)

Kl. 15:10

Sigurd Agersnap (SF):

(Talen er under udarbejdelse)

Kl. 15:11

Tredje næstformand (Karsten Hønge):

(Talen er under udarbejdelse)

Kl. 15:11

Skatteministeren (Jeppe Bruus):

(Talen er under udarbejdelse)

Kl. 15:12

Tredje næstformand (Karsten Hønge):

(Talen er under udarbejdelse)

Kl. 15:12

Sigurd Agersnap (SF):

(Talen er under udarbejdelse)

Kl. 15:13

Tredje næstformand (Karsten Hønge):

(Talen er under udarbejdelse)

Kl. 15:13

Skatteministeren (Jeppe Bruus):

(Talen er under udarbejdelse)

Kl. 15:13

Tredje næstformand (Karsten Hønge):

(Talen er under udarbejdelse)

Kl. 15:13

Sigurd Agersnap (SF):

(Talen er under udarbejdelse)

Kl. 15:14

Tredje næstformand (Karsten Hønge):

(Talen er under udarbejdelse)

Kl. 15:14

Skatteministeren (Jeppe Bruus):

(Talen er under udarbejdelse)

Kl. 15:14

Tredje næstformand (Karsten Hønge):

(Talen er under udarbejdelse)

Kl. 15:14

Spm. nr. S 185

22) Til transportministeren af:

Jette Gottlieb (EL):

Kunne ministeren overveje at gennemføre en ekstraordinær økonomiforhandling med regioner og kommuner med et beløb øremærket til opretholdelse at truede busruter i landdistrikterne som et alternativ til at øge befordringsfradraget i 4 år i de samme kommuner?

Tredje næstformand (Karsten Hønge):

(Talen er under udarbejdelse)

Kl. 15:14

Jette Gottlieb (EL):

(Talen er under udarbejdelse)

Kl. 15:15

Tredje næstformand (Karsten Hønge):

(Talen er under udarbejdelse)

Kl. 15:15

Transportministeren (Thomas Danielsen):

(Talen er under udarbejdelse)

Kl. 15:17

Tredje næstformand (Karsten Hønge):

(Talen er under udarbejdelse)

Kl. 15:17

Jette Gottlieb (EL):

(Talen er under udarbejdelse)

Kl. 15:18

Tredje næstformand (Karsten Hønge):

(Talen er under udarbejdelse)

Kl. 15:18

Transportministeren (Thomas Danielsen):

(Talen er under udarbejdelse)

Kl. 15:19

Tredje næstformand (Karsten Hønge):

(Talen er under udarbejdelse)

Kl. 15:19

Jette Gottlieb (EL):

(Talen er under udarbejdelse)

Kl. 15:19

Tredje næstformand (Karsten Hønge):

(Talen er under udarbejdelse)

Kl. 15:19

Transportministeren (Thomas Danielsen):

(Talen er under udarbejdelse)

Kl. 15:20

Tredje næstformand (Karsten Hønge):

(Talen er under udarbejdelse)

Kl. 15:20

Jette Gottlieb (EL):

(Talen er under udarbejdelse)

Kl. 15:20

Tredje næstformand (Karsten Hønge):

(Talen er under udarbejdelse)

Kl. 15:20

Transportministeren (Thomas Danielsen):

(Talen er under udarbejdelse)

Kl. 15:21

Tredje næstformand (Karsten Hønge):

(Talen er under udarbejdelse)

Kl. 15:21

Spm. nr. S 188

23) Til transportministeren af:

Jette Gottlieb (EL):

Anerkender ministeren behovet for at investere massivt i den kollektive transport?

Skriftlig begrundelse

Der henvises til ministerens udtalelser i P1 Debat, »Privatiser DSB?«, sendt den 9. november 2023 på DR P1.

Tredje næstformand (Karsten Hønge):

(Talen er under udarbejdelse)

Kl. 15:21

Jette Gottlieb (EL):

(Talen er under udarbejdelse)

Kl. 15:21

Tredje næstformand (Karsten Hønge):

(Talen er under udarbejdelse)

Kl. 15:21

Transportministeren (Thomas Danielsen):

(Talen er under udarbejdelse)

Kl. 15:21

Tredje næstformand (Karsten Hønge):

(Talen er under udarbejdelse)

Kl. 15:21

Jette Gottlieb (EL):

(Talen er under udarbejdelse)

Kl. 15:22

Tredje næstformand (Karsten Hønge):

(Talen er under udarbejdelse)

Kl. 15:22

Transportministeren (Thomas Danielsen):

(Talen er under udarbejdelse)

Kl. 15:22

Tredje næstformand (Karsten Hønge):

(Talen er under udarbejdelse)

Kl. 15:22

Jette Gottlieb (EL):

(Talen er under udarbejdelse)

Kl. 15:23

Tredje næstformand (Karsten Hønge):

(Talen er under udarbejdelse)

Kl. 15:23

Transportministeren (Thomas Danielsen):

(Talen er under udarbejdelse)

Kl. 15:23

Tredje næstformand (Karsten Hønge):

(Talen er under udarbejdelse)

Kl. 15:23

Jette Gottlieb (EL):

(Talen er under udarbejdelse)

Kl. 15:24

Tredje næstformand (Karsten Hønge):

(Talen er under udarbejdelse)

Kl. 15:24

Transportministeren (Thomas Danielsen):

(Talen er under udarbejdelse)

Kl. 15:24

Tredje næstformand (Karsten Hønge):

(Talen er under udarbejdelse)

Kl. 15:25

Spm. nr. S 197

24) Til transportministeren af:

Mette Thiesen (DF):

Hvad agter ministeren at gøre primært for at skabe tryghed for de kvinder, som i den kommende julefrokostsæson ikke er trygge ved at hyre en taxi nu, hvor rigtig mange af taxichaufførerne er indvandrere?

Tredje næstformand (Karsten Hønge):

(Talen er under udarbejdelse)

Kl. 15:25

Mette Thiesen (DF):

(Talen er under udarbejdelse)

Kl. 15:25

Tredje næstformand (Karsten Hønge):

(Talen er under udarbejdelse)

Kl. 15:25

Transportministeren (Thomas Danielsen):

(Talen er under udarbejdelse)

Kl. 15:26

Tredje næstformand (Karsten Hønge):

(Talen er under udarbejdelse)

Kl. 15:26

Mette Thiesen (DF):

(Talen er under udarbejdelse)

Kl. 15:28

Tredje næstformand (Karsten Hønge):

(Talen er under udarbejdelse)

Kl. 15:28

Transportministeren (Thomas Danielsen):

(Talen er under udarbejdelse)

Kl. 15:29

Tredje næstformand (Karsten Hønge):

(Talen er under udarbejdelse)

Kl. 15:29

Mette Thiesen (DF):

(Talen er under udarbejdelse)

Kl. 15:30

Tredje næstformand (Karsten Hønge):

(Talen er under udarbejdelse)

Kl. 15:30

Transportministeren (Thomas Danielsen):

(Talen er under udarbejdelse)

Kl. 15:30

Tredje næstformand (Karsten Hønge):

(Talen er under udarbejdelse)

Kl. 15:30

Mette Thiesen (DF):

(Talen er under udarbejdelse)

Kl. 15:31

Tredje næstformand (Karsten Hønge):

(Talen er under udarbejdelse)

Kl. 15:31

Transportministeren (Thomas Danielsen):

(Talen er under udarbejdelse)

Kl. 15:32

Tredje næstformand (Karsten Hønge):

(Talen er under udarbejdelse)

Kl. 15:32

Spm. nr. S 187

25) Til uddannelses- og forskningsministeren af:

Sandra Elisabeth Skalvig (LA):

Har ministeren iværksat eller påtænkt at iværksætte konkrete tiltag, der skal gøre op med antisemitisme på landets universiteter, så jødiske studerende oplever et trygt studie- og undervisningsmiljø?

Skriftlig begrundelse

Spørgeren henviser til TV2-artiklen »Jødisk studerende mødt af hagekors på væggen: - Det er så ækelt« fra den 8. november 2023.

Tredje næstformand (Karsten Hønge):

(Talen er under udarbejdelse)

Kl. 15:32

Sandra Elisabeth Skalvig (LA):

(Talen er under udarbejdelse)

Kl. 15:32

Tredje næstformand (Karsten Hønge):

(Talen er under udarbejdelse)

Kl. 15:32

Uddannelses- og forskningsministeren (Christina Egelund):

(Talen er under udarbejdelse)

Kl. 15:34

Tredje næstformand (Karsten Hønge):

(Talen er under udarbejdelse)

Kl. 15:34

Sandra Elisabeth Skalvig (LA):

(Talen er under udarbejdelse)

Kl. 15:35

Tredje næstformand (Karsten Hønge):

(Talen er under udarbejdelse)

Kl. 15:35

Uddannelses- og forskningsministeren (Christina Egelund):

(Talen er under udarbejdelse)

Kl. 15:36

Tredje næstformand (Karsten Hønge):

(Talen er under udarbejdelse)

Kl. 15:36

Sandra Elisabeth Skalvig (LA):

(Talen er under udarbejdelse)

Kl. 15:37

Tredje næstformand (Karsten Hønge):

(Talen er under udarbejdelse)

Kl. 15:37

Uddannelses- og forskningsministeren (Christina Egelund):

(Talen er under udarbejdelse)

Kl. 15:37

Tredje næstformand (Karsten Hønge):

(Talen er under udarbejdelse)

Kl. 15:37

Sandra Elisabeth Skalvig (LA):

(Talen er under udarbejdelse)

Kl. 15:38

Tredje næstformand (Karsten Hønge):

(Talen er under udarbejdelse)

Kl. 15:38

Uddannelses- og forskningsministeren (Christina Egelund):

(Talen er under udarbejdelse)

Kl. 15:39

Tredje næstformand (Karsten Hønge):

(Talen er under udarbejdelse)

Kl. 15:39

Meddelelser fra formanden

Tredje næstformand (Karsten Hønge):

(Talen er under udarbejdelse)

Mødet er hævet. (Kl. 15:39).


64. møde

Tirsdag den 23. maj 2023 kl. 13.00

Dagsorden

1) Spørgetime med statsministeren.

2) 3. behandling af lovforslag nr. L 81:

Forslag til lov om ændring af lov om fremme af vedvarende energi. (Udbetaling af støtte og opkrævning af betaling for elektricitet produceret på udbudte havvindmølleparker og implementering af dele af VE II-direktivet).

Af klima-, energi- og forsyningsministeren (Lars Aagaard).

(Fremsættelse 29.03.2023. 1. behandling 13.04.2023. Betænkning 11.05.2023. 2. behandling 16.05.2023).

3) 3. behandling af lovforslag nr. L 50:

Forslag til lov om ændring af straffeloven og retsplejeloven. (Initiativer mod digitale krænkelser, herunder forbud mod grooming, sidestilling af tilsnigelse af samleje med voldtægt, religiøse lederes udnyttelse af religiøs afhængighed med henblik på at skaffe sig samleje m.v.).

Af justitsministeren (Peter Hummelgaard).

(Fremsættelse 22.02.2023. 1. behandling 28.02.2023. Betænkning 04.05.2023. 2. behandling 16.05.2023. Lovforslaget optrykt efter 2. behandling).

4) 3. behandling af lovforslag nr. L 52:

Forslag til lov om ændring af lov om arbejdsmiljø i Grønland. (Psykisk arbejdsmiljø, virksomheders samarbejde om sikkerhed og sundhed, styrkelse af krav til arbejdspladsvurdering, udvidelse af Arbejdstilsynets reaktionsmuligheder, indsamling, behandling og videregivelse af data, aftaleforløb med virksomhederne, forhøjet bødeniveau m.v.).

Af beskæftigelsesministeren (Ane Halsboe-Jørgensen).

(Fremsættelse 28.02.2023. 1. behandling 30.03.2023. Betænkning 10.05.2023. 2. behandling 16.05.2023. Lovforslaget optrykt efter 2. behandling).

5) 3. behandling af lovforslag nr. L 110:

Forslag til lov om ændring af lov om en aktiv beskæftigelsesindsats. (Genindførelse af ret til uddannelse for personer, der har arbejdet i minkerhvervet eller følgeerhverv, inden for en pulje i 2023).

Af beskæftigelsesministeren (Ane Halsboe-Jørgensen).

(Fremsættelse 19.04.2023. 1. behandling 27.04.2023. Betænkning 10.05.2023. 2. behandling 16.05.2023).

6) 2. (sidste) behandling af beslutningsforslag nr. B 8:

Forslag til folketingsbeslutning om at indføre et forbud for elever og ansatte mod at bære islamisk tørklæde i grundskolen.

Af Pia Kjærsgaard (DF) m.fl.

(Fremsættelse 13.12.2022. 1. behandling 28.02.2023. Betænkning 16.05.2023).

7) 2. (sidste) behandling af beslutningsforslag nr. B 10:

Forslag til folketingsbeslutning om ikke at indføre momspligt på undervisning (borgerforslag).

Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Helene Liliendahl Brydensholt (ALT), Peter Seier Christensen (NB), Peter Kofod (DF) og Aaja Chemnitz (IA).

(Fremsættelse 05.01.2023. 1. behandling 21.02.2023. Betænkning 10.05.2023).

8) 2. behandling af lovforslag nr. L 76:

Forslag til lov om ændring af pensionsbeskatningsloven, ligningsloven og personskatteloven. (Ændring af fradragsretten for private lønforsikringer, forhøjelse af det maksimale fradrag for fagforeningskontingenter og nedsættelse af bundskatten som følge af kommunale skattestigninger).

Af skatteministeren (Jeppe Bruus).

(Fremsættelse 29.03.2023. 1. behandling 27.04.2023. Betænkning 17.05.2023).

9) 2. behandling af lovforslag nr. L 112:

Forslag til lov om midlertidig udskydelse af betalingsfrister for indeholdt A-skat og arbejdsmarkedsbidrag og midlertidig forhøjelse af standardfradraget for dagplejere.

Af skatteministeren (Jeppe Bruus).

(Fremsættelse 25.04.2023. 1. behandling 02.05.2023. Betænkning 17.05.2023).

10) 2. behandling af lovforslag nr. L 78:

Forslag til lov om ændring af lov om valg til menighedsråd. (Videreførelse af valgbarhedskriterier for kirkefunktionærer).

Af kirkeministeren (Louise Schack Elholm).

(Fremsættelse 29.03.2023. 1. behandling 13.04.2023. Betænkning 10.05.2023).

11) 2. behandling af lovforslag nr. L 79:

Forslag til lov om ændring af lov om trossamfund uden for folkekirken. (Udskydelse af revisionsbestemmelse).

Af kirkeministeren (Louise Schack Elholm).

(Fremsættelse 29.03.2023. 1. behandling 13.04.2023. Betænkning 10.05.2023).

12) 2. behandling af lovforslag nr. L 89:

Forslag til lov om ændring af lov om salg og markedsføring af lattergas til forbrugere og lov om markedsføring. (Skærpelse af regler om markedsføring af lattergas til beruselse og indførelse af mulighed for fængselsstraf).

Af erhvervsministeren (Morten Bødskov).

(Fremsættelse 29.03.2023. 1. behandling 18.04.2023. Betænkning 11.05.2023).

13) 2. behandling af lovforslag nr. L 90:

Forslag til lov om ændring af lov om formidling af fast ejendom m.v. og lov om juridisk rådgivning. (Indførelse af regler for køberformidling og skærpelse af sanktionsmulighederne for Disciplinærnævnet for Ejendomsmæglere).

Af erhvervsministeren (Morten Bødskov).

(Fremsættelse 29.03.2023. 1. behandling 18.04.2023. Betænkning 11.05.2023).

14) 2. behandling af lovforslag nr. L 106:

Forslag til lov om ændring af lov om erhvervsfremme og lov om dansk turisme. (Regulering af det nationale standardiseringsorgan i Danmark og udpegninger til Det Nationale Turismeforum og Dansk Turismes Advisoryboard).

Af erhvervsministeren (Morten Bødskov).

(Fremsættelse 12.04.2023. 1. behandling 18.04.2023. Betænkning 11.05.2023).

15) 2. behandling af lovforslag nr. L 57:

Forslag til lov for Færøerne om gennemførelse af restriktive foranstaltninger over for Rusland og Belarus.

Af erhvervsministeren (Morten Bødskov).

(Fremsættelse 15.03.2023. 1. behandling 23.03.2023. Betænkning 03.05.2023).

16) 2. behandling af lovforslag nr. L 98:

Forslag til lov om fravigelse fra obligatorisk digital selvbetjening.

Af digitaliseringsministeren (Marie Bjerre).

(Fremsættelse 29.03.2023. 1. behandling 18.04.2023. Betænkning 10.05.2023).

17) 2. behandling af lovforslag nr. L 99:

Forslag til lov om ændring af lov om videreanvendelse af den offentlige sektors informationer. (Indskrænkning af lovens anvendelsesområde i henhold til åbne data-direktivet).

Af digitaliseringsministeren (Marie Bjerre).

(Fremsættelse 29.03.2023. 1. behandling 18.04.2023. Betænkning 10.05.2023).

18) 2. behandling af lovforslag nr. L 62:

Forslag til lov om ændring af jernbaneloven og lov om DSB. (Revision af visse regler på jernbaneområdet).

Af transportministeren (Thomas Danielsen).

(Fremsættelse 15.03.2023. 1. behandling 23.03.2023. Betænkning 02.05.2023. Ændringsforslag nr. 4 af 17.05.2023 uden for betænkningen af transportministeren (Thomas Danielsen)).

19) Forespørgsel nr. F 11:

Forespørgsel til statsministeren om Facebooks censur af især indvandringskritiske brugere.

Af Mikkel Bjørn (DF) og Morten Messerschmidt (DF).

(Anmeldelse 20.04.2023. Fremme 25.04.2023).

20) Forhandling om redegørelse nr. R 15:

Klima-, energi- og forsyningsministerens energi- og forsyningspolitiske redegørelse 2023.

(Anmeldelse 11.05.2023. Redegørelse givet 11.05.2023. Meddelelse om forhandling 11.05.2023).

21) Forhandling om redegørelse nr. R 16:

Klima-, energi- og forsyningsministerens redegørelse for klimaeffekter.

(Anmeldelse 11.05.2023. Redegørelse givet 11.05.2023. Meddelelse om forhandling 11.05.2023).

22) Forespørgsel nr. F 19:

Forespørgsel til klima-, energi- og forsyningsministeren om regeringens fremtidige energi- og forsyningspolitiske initiativer.

Af Lea Wermelin (S), Linea Søgaard-Lidell (V), Karin Liltorp (M), Signe Munk (SF), Lise Bech (DD), Steffen W. Frølund (LA), Mona Juul (KF), Søren Egge Rasmussen (EL), Samira Nawa (RV), Morten Messerschmidt (DF) og Theresa Scavenius (ALT).

(Anmeldelse 16.05.2023. Fremme 17.05.2023).

23) Forespørgsel nr. F 20:

Forespørgsel til klima-, energi- og forsyningsministeren om regeringens fremtidige klimapolitiske initiativer.

Af Lea Wermelin (S), Linea Søgaard-Lidell (V), Karin Liltorp (M), Signe Munk (SF), Lise Bech (DD), Steffen W. Frølund (LA), Mona Juul (KF), Mai Villadsen (EL), Samira Nawa (RV), Morten Messerschmidt (DF) og Theresa Scavenius (ALT).

(Anmeldelse 16.05.2023. Fremme 17.05.2023).

Kl. 13:00

Formanden (Søren Gade):

Mødet er åbnet.

Det første punkt på dagsordenen er:

1) Spørgetime med statsministeren.

Kl. 13:00

Formanden (Søren Gade):

Jeg giver nu ordet til statsministeren for en indledende redegørelse. Værsgo, statsminister.

Kl. 13:00

Statsministeren (Mette Frederiksen):

Tak for det. Danmark skal have verdens bedste sundhedsvæsen. Lad mig indledningsvis sige, at meget går godt allerede i dag, men den seneste tid har også vist os, at der stadig er store udfordringer. Derfor præsenterer regeringen i dag en massiv investering i danskernes sundhed. Vi vil i de kommende år prioritere ekstra midler til sundhedsvæsenet. Vi vil give et varigt løft på 5 mia. kr. om året. Her og nu handler det om kræftområdet – der er nogle akutte problemer, vi skal have løst.

Jeg tror, at alle her i salen har været berørt af de ulykkelige historier, vi har hørt fra Region Midtjylland, om patienter, helt almindelige danskere med fremskreden tarmkræft, der ikke har fået den behandling, som de har brug for, og som de i øvrigt har krav på. Det er et svigt. Og kronjuvelen i det danske velfærdssamfund er og skal være fri og lige adgang til sundhed.

Nu afsætter vi penge til allerede her i 2023 og 2024 at få lavet en genopretning på kræftområdet. Vi ønsker et styrket samarbejde på tværs af hospitalerne; øget kapacitet i kræftbehandling; bedre rådgivning og vejledning til patienter med kræft; de maksimale ventetider skal overholdes. Og, vil jeg gerne tilføje, hvis ikke man kan få den hjælp, man er berettiget til, her i Danmark, så skal man som patient vide sig sikker på, at det ikke er økonomi, der er afgørende for, om man så kan få den nødvendige behandling i udlandet. Det var på den korte bane.

På den lange bane ønsker vi også at styrke kræftområdet. Vi vil afsætte 600 mio. kr. årligt til en ny kræftplan. Det bliver den femte kræftplan, og det bliver den hidtil største af sin slags.

Siden Danmark for mere end 20 år siden fik den første kræftplan, er der rigtig meget, der er lykkedes os. Vi er blevet bedre til at opspore, til at diagnosticere. Rigtig mange danskere overlever i dag deres kræftsygdom. Men vi har alligevel behov for en ny kræftplan – en femmer – så vi opsporer flere tidligere, bl.a. lungekræft. Vi skal styrke behandlingen. Vi skal gøre op med ulighed i kræft. Og så skal vi jo også over for hinanden sige, at i takt med at stadig flere danskere overlever kræft, vil der opstå følgesygdomme; det kan f.eks. være i tænderne, så vi skal give et øget tilskud til tandpleje.

Men i takt med at flere og flere danskere heldigvis også overlever deres kræftsygdom, vil stadig flere altså også skulle leve enten som tidligere patienter eller som patienter igennem længere tid, og det kræver også en helt anden indsats end den, vi har i dag. Så kræft fylder meget hos os som regering, og det skal det gøre, for det fylder også meget hos danskerne.

Ud over det vil vi, når vi afsætter så mange penge til sundhedsområdet, til at styrke det offentlige sundhedsvæsen, kunne mindske både den geografiske og den sociale ulighed, der stadig væk er i sundhed. Jeg ved godt, at der er rigtig mange i vores samfund, der kæmper med rigtig mange ting på en og samme tid – at livet spænder ben, at man måske ikke har råd til at gå til tandlæge.

For nogle mennesker er det sunde valg let og for andre er det bare et fuldstændig uoverstigeligt bjerg at skulle bestige, fordi man måske er alene med sine børn og har et hårdt arbejde; så er det ikke sikkert, at det lige er broccolien, man får lavet hver eneste aften. Nogle af de der sådan mere grundlæggende uligheder, der er i sundhed, ønsker vi at gå ind i med åbne øjne. Og dermed siger vi også, at det her bliver nødt til at være noget af det vigtigste at prioritere i de kommende år.

Så er der hele overvægtsspørgsmålet. Jeg ved godt, at der er mange danskere, der kigger på de her nye former for medicin med meget, meget stor interesse. Det forstår jeg godt, for mange danskere, der slås med overvægt, har prøvet alle mulige ting igennem årene, der ikke rigtig er lykkedes. Kan det så være, at medicinen kan hjælpe os? Ja, det ville jo være fantastisk – men det er også en medicin, der er meget dyr. Så regeringen ønsker også med åbne øjne at se på, om ikke vi kunne hjælpe nogle flere danskere med de nye medicintyper.

Jeg vil gerne her afslutningsvis sige, at når vi giver så stor en økonomisk indsprøjtning i vores fælles sundhedsvæsen, lægger det sig oven på det, regeringen allerede har sagt om 3 mia. kr. til psykiatrien; det lægger sig oven på, at vi dækker det demografiske træk; og det lægger sig oven på, at vi i vores regeringsgrundlag har afsat penge til et lønløft i den offentlige velfærd.

Og når vi kan gøre det her, er det, fordi vi har en stærk dansk økonomi. Den er robust, og vi klarer os godt, også selv om vi lige har været igennem et par kriser, fordi der er så mange danskere, der er i arbejde. Men det ændrer ikke på, selv om det går godt for dansk økonomi, og selv om vi nu har et albuerum til at kunne gøre mere på sundhedsområdet, at vi stadig væk har behov for reformer, der handler om beskæftigelse. For det, der er Danmarks store udfordring – og vel næsten den eneste økonomiske udfordring, vi rigtig har – er manglen på arbejdskraft. Det begynder vi at kunne mærke nu i sundhedsvæsenet, på ældreområdet og i andre dele af vores velfærdssamfund. Men det, vi mærker nu, er ingenting i forhold til de udfordringer, der venter os få år frem i tiden, hvor det vil være svært at have et ordentligt velfærdssamfund og sikre den grønne omstilling, hvis ikke vi får endnu flere i beskæftigelse.

Kl. 13:05

Formanden (Søren Gade):

Vi siger tak til statsministeren, og vi går nu videre med spørgsmål fra partilederne. Spørgeren og statsministeren har begge op til 2 minutters taletid i første omgang. Herefter følger to opfølgende spørgsmål, hvor spørgeren og statsministeren hver gang har et minuts taletid.

Jeg byder nu velkommen til fru Pia Olsen Dyhr fra Socialistisk Folkeparti. Værsgo.

Kl. 13:05

Spm. nr. US 19

Pia Olsen Dyhr (SF):

Jeg synes, det er rigtig positivt, at regeringen i dag har lanceret en akutpakke til vores sundhedsvæsen. Det er helt nødvendigt. Man må erkende, at det ikke er den første akutpakke, der er kommet. Efter corona har vores sundhedsvæsen jo været påvirket af at være slidt ned, og det er i virkeligheden det, vi er i gang med at rydde op i, både fra regeringens side med regeringens akutpakke og fra SF's side. Også SF lancerede tidligere på året en akutpakke, og de flugter sådan set meget godt med hinanden. Derfor håber vi også, at regeringen vil indkalde til brede forhandlinger om den sundhedspakke, for det handler jo ikke alene om at sætte penge af til vores sundhedsvæsen. Det handler også om at sørge for, at vi har det personale, der er brug for, i vores sundhedsvæsen.

Det er i virkeligheden der, hvor regeringens akutpakke halter en smule, for hvis vi skal gennemføre de mange nye initiativer, som vi synes er gode initiativer – det skal der ikke være nogen tvivl om – så forudsætter det også, at der er personale til det. Det er både i form af sygeplejersker, som vi mangler ude i vores sundhedssektor, og sådan set også i form af jordemødre, som vi mangler i vores sundhedssektor. Problemet er jo, at vi har kunnet se dem løbe væk fra den offentlige sundhedssektor og over i den private sektor. Min bekymring kan så være, at hvis man bruger for meget kraft på den private sektor og siger, at patienterne bare kan søge derover, så understøtter man i virkeligheden en udvikling, hvor patienterne så også ender derovre.

Derfor er jeg jo interesseret i at høre, hvad statsministeren mener der skal til, for at vi fastholder dem, der er i den offentlige sektor, men også styrker den offentlige sektor, så personalet bliver der. For der er ingen tvivl om, at når vi snakker med lægerne, så siger de, at de er begyndt at udføre nogle af sygeplejerskernes opgaver, fordi de simpelt hen ikke har nok sygeplejersker. Det er jo lidt ærgerligt, det er jo ikke intentionen med at have læger i den offentlige sektor. Det er ikke, fordi jeg har noget problem med, at de gør det, men de skal jo i virkeligheden varetage det, de har kompetencer inden for. Så hvad gør vi for at fastholde både sygeplejersker, sosu-assistenter og jordemødre i den offentlige sektor, så vi har tilstrækkeligt personale til at udføre det, danskerne faktisk forventer, så vi ikke får ulighed i sundhed?

Kl. 13:07

Formanden (Søren Gade):

Statsministeren.

Kl. 13:07

Statsministeren (Mette Frederiksen):

For det første er jeg glad for ordene, og for det andet er jeg glad for indflyvningen, som jo viser det, som også er vigtigt at få frem i den her debat, nemlig at nogle af de udfordringer, vi har i Danmark i vores sundhedsvæsen, ikke adskiller sig markant fra det, man oplever i andre vestlige samfund, fordi der også er noget postcorona i det her. Det at komme igennem en pandemi er en hård omgang, og det er det selvfølgelig især for sundhedsvæsenet, hvor mange gik på arbejde på et meget kritisk tidspunkt, og hvor det også var svært at gå på arbejde, fordi man både skulle beskytte patienterne og beskytte sig selv. Noget af den stigning i ventelisterne, vi slås med nu, har jo at gøre med corona, fordi der var operationer, der måtte udskydes, så jeg er egentlig glad for lige at få det ind, for det mangler en gang imellem i den offentlige debat.

Så er det helt rigtigt, at vi ikke kan noget i et sundhedsvæsen uden vores dygtige medarbejdere. Der sker jo mirakler hvert eneste dag på grund af vores medarbejdere. Jeg er glad for, at sosu'erne lige til sidst også bliver nævnt, for jeg har det jo som socialdemokrat sådan, at når vi taler om medarbejdergrupperne i den offentlige sektor, så er jeg ked af, hvis vi kun taler om en bestemt gruppe. Når jeg kigger på et sygehus i dag, er hende, der gør rent, og ham, der er portør, lige så vigtige som sygeplejersken, og sosu'en er lige så vigtig, som lægen er. For alle brikkerne hænger jo sammen, og det gælder i øvrigt også dem, der sidder og undersøger materialet, og dem, der tager blodprøven. Det er jo det hele, vi skal have med.

Derfor sagde jeg også indledningsvis, at når vi vælger at afsætte så mange penge til sundhedsområdet, så er det kun en del af løsningen, for vi kommer også til at diskutere løn for at kunne diskutere både fastholdelse og rekruttering. Lønstrukturkomitéen er færdig med sit arbejde om lidt, og det betyder, at regeringen i efteråret har tænkt sig at afsætte milliarder til, at der også kan laves et lønløft i den offentlige sektor.

Kl. 13:09

Formanden (Søren Gade):

Fru Pia Olsen Dyhr.

Kl. 13:09

Pia Olsen Dyhr (SF):

Statsministeren svarede på meget, men den del af spørgsmålet, som statsministeren ikke svarede på, handlede om det her med, at vi ser folk søge over i den private sektor. Vi ser også lidt ressourcerne gå over i den private sektor. Jeg har stor forståelse for, at man kan gøre det i en periode for at nedbringe ventelisterne, men jeg tror, at der kan være en tendens til, at jo flere danskere der får en privat sundhedsforsikring, jo flere danskere vi i virkeligheden ser benytte sig af det private sundhedsvæsen, jo mere risikerer vi at få et A- og et B-hold, og det bekymrer mig, fordi vi får en udhulning af vores offentlige sektor.

Der vil jeg i virkeligheden gerne springe til udenrigsministerens interview i Avisen Danmark her i weekenden, hvor udenrigsministeren siger, at vi skal have mere brugerbetaling i vores ældrepleje. En ting er, at det sker i vores sundhedsvæsen, men hvis vi også kommer til at se ind i en ældrepleje, der bliver præget af at have et A- og et B-hold, hvor dem, der har råd til at betale for ældrepleje, ligesom bliver dem, der kan få en god ældrepleje, mens de andre ikke kan få det, så er det et skred, som jeg er dybt bekymret over. Det er et område, hvor jeg egentlig generelt har set SF og Socialdemokratiet stå på samme side, i forhold til at vi vil sikre et stærkt offentligt sundhedsvæsen og en stærk offentlig pleje, og det håber jeg at statsministeren vil sige at regeringen selvfølgelig fortsat vil arbejde for.

Kl. 13:10

Formanden (Søren Gade):

Statsministeren.

Kl. 13:10

Statsministeren (Mette Frederiksen):

Ja, selvfølgelig, men jeg tror, at vi i forhold til de private sygehuse lige skal have med, at det faktisk er den her regering, der har sikret, at vi får behandlingerne hos de private sygehuse billigere. Jeg ved ikke, om det er sket tidligere. Det tror jeg faktisk ikke, men det er den nuværende sundhedsminister, der for kort tid siden forhandlede en aftale på plads, hvor vi som samfund bruger mere af den kapacitet, der er på de private sygehuse. Det gør vi jo, vil jeg gerne sige, alene af én årsag, og det er, at danskerne ikke skal vente for lang tid på at få deres operation. Men det var ikke kun en aftale om at bruge den private kapacitet, det var faktisk også en rabataftale, som jeg forstår at i hvert fald nogle af de private sygehuse var ret meget imod. Men vi har som regering syntes, at det er rimeligt, at alle skal bidrage, når vi står i den situation, vi står i.

Så tror jeg bare, at man på ældreområdet skal vide at det her allerede sker nu. Dem, der har mange penge, køber allerede noget nu til at hjælpe sig selv eller deres pårørende igennem nogle år som ældre. Det, den her regering ønsker, er at have et stærkt offentligt velfærdssamfund, hvor det ikke er pengepungen, der bestemmer din skolegang, om du kan få den rigtige behandling eller ej, eller hvordan du bliver behandlet som ældre.

Kl. 13:11

Formanden (Søren Gade):

Fru Pia Olsen Dyhr.

Kl. 13:11

Pia Olsen Dyhr (SF):

Det er SF enig i. Jeg synes jo, at det er vigtigt, at vi ikke laver et A- og et B-hold, hverken i vores ældrepleje eller i vores sundhedsvæsen. Og jeg vil gerne komme med en ros for rabataftalen med privathospitalerne, det er fint. Pointen er bare, at vi godt kan bruge det, men at det jo ikke løser de grundlæggende sundhedsproblemer, vi har. Der har vi brug for et stærkt offentligt sundhedsvæsen.

Så vil jeg gå over til noget helt andet i mit sidste spørgsmål. Når man kører ned ad en helt almindelig villavej Danmark, vil der ofte være et skilt med et billede af en lille pige eller dreng, hvor der står »Pas på mig!«, for selvfølgelig skal vi passe på de mindste i trafikken. Hvorfor overlader vi så børn til sig selv eller endnu værre til techgiganterne i den digitale verden? Vi ved jo, at man i apps og spil målrettet børn systematisk og bevidst udstyrer algoritmerne med digital manipulation, dataindsamling, adfærdsdesign i forhold til børn og unge. Langt over 50.000 danskere har underskrevet et borgerforslag, hvor man siger, at man ønsker en eller anden form for regulering, at den digitale udvikling går ekstremt hurtigt, og at etikken ikke altid er i top hos producenter og udbydere.

Jeg synes, at det her er for vigtigt til politisk drilleri. Det er ikke det, det handler om for mig. Det handler for mig grundlæggende om noget andet. Nu har jeg hørt mange af partierne, også i regeringen, sige, at de er positive over for det her, men jeg mener, at vi har travlt. Derfor vil jeg gerne have statsministerens bud på, hvordan vi kommer de her forældre i møde.

Kl. 13:13

Formanden (Søren Gade):

Statsministeren.

Kl. 13:13

Statsministeren (Mette Frederiksen):

Det er jo ikke trafikken, der er det farligste for børn nu – det er den her. Det er den her. (Statsministeren holder sin mobiltelefon op). Det er jo i sig selv nok i virkeligheden et fremskridt, at vi her i Folketingssalen kan begynde at have den diskussion. For i lang tid er noget af det, der er blevet sagt her, at hvis man bare gav gratis psykologhjælp til vores børn og unge, så kunne man komme mistrivselsproblemerne til livs, eller at det handlede om normeringer eller om noget tredje eller noget fjerde. Jeg tror, det handler om rigtig mange ting, men rigtig meget starter og slutter her.

Jeg tror, der er en meget, meget stor sammenhæng mellem det faktum, at vi aldrig nogen sinde før har haft så mange børn, der ikke har det godt, og så lige præcis den her skærm. Så skal vi regulere? Ja, det skal vi. Skal vi passe på vores børn og unge? Ja, det skal vi. Skal vi have skærmene meget mere ud af skolen? Ja. Skulle de nogen sinde have været ind i vuggestuen og børnehaven? Nej. Har vi et kæmpe forældreansvar? Ja. Kan vi stå med det alene? Nej, det kan simpelt hen ikke lade sig gøre. Samfundet bliver nødt til at påtage sig et langt større ansvar, for den generation, der vokser op lige nu, er i høj grad overladt til sig selv i forhold til den der skærm, og det tror jeg ikke der kommer ret meget godt ud af.

Kl. 13:14

Formanden (Søren Gade):

Vi siger tak til fru Pia Olsen Dyhr fra Socialistisk Folkeparti, og jeg byder velkommen til den næste partileder, fru Inger Støjberg, Danmarksdemokraterne. Værsgo.

Kl. 13:14

Spm. nr. US 20

Inger Støjberg (DD):

Tak for det. Jeg er ret sikker på, at det ikke er gået statsministerens næse forbi, at der jo har været en række demonstrationer her den seneste tid, hvor vognmænd og lastbilchauffører over hele Danmark har vist deres utilfredshed med regeringens kilometerafgift, som jo snart bliver gennemført, bl.a. også med Venstres støtte – man kan sige, at det er endnu et punkt, hvor man i Venstre er vendt på en tallerken, men det kan vi tage en anden dag, for nu er det statsministeren, det handler om. Det er jo en afgift, som vi i Danmarksdemokraterne er meget, meget kritiske over for, og det er en afgift, der kommer til at have nogle meget store konsekvenser for branchen, og som også kommer til at ramme geografisk skævt i Danmark.

Jeg har noteret mig, at der også langt ind i regeringens bagland er en kritik af den her kilometerafgift, og i slutningen af april gik alle 11 borgmestre i det nordjyske sammen om at skrive et brev med den her kritik. I brevet til Transportudvalget stod der bl.a., og jeg citerer:

»Vi opfordrer til, at der udtænkes en vejafgift, der skaber grøn omstilling uden at skabe lokal afvikling.«  

Kritikken kommer jo så altså også fra det socialdemokratiske bagland, bl.a. fra borgmestrene i Aalborg og i Frederikshavn. Derfor er mit spørgsmål her i dag, om ikke den kritik fra bl.a. de nordjyske borgmestre gør et indtryk på statsministeren, der jo selv kommer fra Nordjylland. Mit spørgsmål er derfor også i høj grad, om statsministeren har tænkt sig at gøre noget for at undgå den skævvridning, som der jo netop bliver peget på i brevet fra borgmestrene.

Kl. 13:16

Formanden (Søren Gade):

Statsministeren.

Kl. 13:16

Statsministeren (Mette Frederiksen):

Jeg har selvfølgelig både fulgt demonstrationerne og ikke mindst diskussionen med meget, meget stor interesse, og det her viser jo nok i virkeligheden mest af alt, hvor det er, vi er lige nu i forhold til klima, for alle kan se, at klimaforandringerne er en katastrofe for den her jordklode, at det går stærkere, end vi frygtede, og at konsekvenserne bliver rigtig, rigtig store – de er det jo allerede i dag. Derfor skal vi omstille hele vores samfund.

Det, vi er i gang med nu, er i virkeligheden at gå fra at opstille de store mål og træffe mange af de store beslutninger til at træffe nogle mere konkrete beslutninger, som vi alle sammen kommer til at mærke, fra hvordan vi sorterer vores affald til en lastbilafgift. Der kommer en passagerafgift, når vi skal flyve. Der kommer til at ske rigtig, rigtig mange ting.

Jeg synes, det er vigtigt, at vi gør det på en måde i Danmark, hvor vi hele tiden har flere ting for øje. Der er den grønne omstilling og klimaet; det er vigtigt at sikre, at vi ikke taber beskæftigelse, og at vi har hele landet med. Det, jeg glæder mig over, er, at selv om Danmark ligger helt i front på den grønne omstilling, har vi aldrig haft så mange mennesker i beskæftigelse, som vi har oplevet inden for den seneste tid, så jeg synes, at der er meget, der er lykkedes. Men det er klart, at i alle konkrete sager skal vi hele tiden se på balancen i det her. Og hvad angår sådan den konkrete implementering, er der jo også en dialog mellem lastbilbranchen og regeringen.

Kl. 13:17

Formanden (Søren Gade):

Fru Inger Støjberg.

Kl. 13:17

Inger Støjberg (DD):

Det, der jo bare er problemet, er, at man jo netop ikke tager hensyn til, hvad det er, der foregår her omkring den her branche. Der er en skævvridning. Jeg må også bare sige, at jeg både er bekymret, og at jeg faktisk også er forarget over den stædighed, som regeringen udviser omkring den her kilometerafgift. Og det er jo en stædighed, som er til stor skade for en branche og for en række lastbilchauffører. Jeg synes, det er, som om man på en eller anden måde insisterer på at indføre en klimadummebøde til en branche, som er presset, og en branche, hvor teknologien jo ikke er der endnu. Teknologien er der ikke, infrastrukturen er der ikke, så man kan ikke stille det til rådighed for den her branche.

Så hvis ikke det bare skal ende som en pengemaskine for statskassen, skal der jo være en eller anden form for grønt alternativ til de her lastbiler, og det er jo det, der er problemet, for det er der ikke. Derfor kunne jeg egentlig godt bare lige tænke mig at høre, om statsministeren ikke lige vil svare på spørgsmålet: Hvor mange ladestandere er der egentlig til lastbiler udeomkring i Danmark, som enhver lastbil kan køre hen og lade ved den dag i dag?

Kl. 13:19

Formanden (Søren Gade):

Statsministeren.

Kl. 13:19

Statsministeren (Mette Frederiksen):

Der er ikke ladestandere nok. Den infrastruktur er vi jo i gang med at udbygge, og det gælder for alle transportformer. Jeg er ked af det her begreb en dummebøde, og at det bare skulle handle om at fylde pengekassen op, for den her aftale er jo en del af en aftale om transport i det hele taget og er bl.a. med til at finansiere, at vi får nogle flere grønne personbiler.

Jeg tror, at det, vi jo skylder at sige – og det skylder vi jo alle sammen, når vi går ind i den her diskussion – er, at da vi indførte en CO2-afgift på produktionen og på dansk industri, var der jo nogle, der sagde: Hov, det kan ikke nytte noget, at vi lægger en CO2-afgift på industrien og på produktionen. Og det kan man jo sagtens sige. Men så er spørgsmålet: Hvis ikke vi lægger den der, hvem er det så, der skal have den? Er det så landbruget alene, der skal bære opgaven? Nej, det går jo heller ikke, for vi skal – og det tror jeg sådan set spørgeren er enig med mig i – have et levedygtigt godt dansk landbrug også efter den grønne omstilling. Men hvis det så ikke er transportsektoren, hvem er det så? Jeg tror, man kan koge det her ned til, at det er alle elementer i vores samfund, der er i gang med en grøn omstilling. Men det her handler ikke om, at der er nogle penge, der skal sættes ind på en konto; det her handler om, at vi i det hele taget skal omstille transporten i Danmark. Og det er svært, ja, og derfor skal vi hele tiden holde den rette balance.

Kl. 13:20

Formanden (Søren Gade):

Fru Inger Støjberg.

Kl. 13:20

Inger Støjberg (DD):

Statsministeren har fuldstændig ret i, at der ikke er ladestandere nok. Den første blev sat op i marts måned i år, og der er efter sigende ikke sat andre op siden: én ladestander! Så teknologien er der ikke. Det er urealistisk at gennemføre det her, og det vil være til stor gene for branchen.

Men når jeg nu lige har statsministeren, er der en anden ting, jeg gerne lige vil spørge til. Jeg synes, der har udviklet sig sådan et underligt abespil i regeringen, når det kommer til, hvem der egentlig har ansvaret for, at Syriensbørnene og deres terrorsympatiserende mødre nu hentes hjem til Danmark. Udlændinge- og integrationsministeren har her for få dage siden sagt, at det er udenrigsministerens ansvar. Det er hans beslutning. Det er ikke noget, resten har noget med at gøre. Derfor vil jeg egentlig bare gerne lige i dag have statsministeren til at bekræfte, at det selvfølgelig er en samlet regering, der står bag at skulle hente mødrene og børnene til Danmark, og at beslutningen selvfølgelig bakkes fuldt og helt op af statsministeren personligt og af hele Socialdemokratiet.

Jeg kan så bare sige, at i Danmarksdemokraterne er vi komplet imod det her.

Kl. 13:21

Formanden (Søren Gade):

Statsministeren.

Kl. 13:21

Statsministeren (Mette Frederiksen):

Nu ved spørgeren jo godt, at man godt på en enkelt sag kan have flere ressortministre, der har en del af ansvaret. Det, jeg ikke forstår i ordvekslingen i dag, er, at der ikke er faldet ét ord om sundhed. Og det synes jeg faktisk er mærkeligt, når man ellers gerne vil repræsentere Nordjylland. Så er det jo godt, man har mig til at gøre det. For hvis der er ét sted i Danmark, hvor der er behov for et sundhedsløft, er det i Nordjylland, hvor der er rigtig mange mennesker, der har haft et hårdt arbejde, og hvor der også er rigtig mange mennesker, der har nået en vis alder nu – og hvor afstandene ikke er blevet mindre – som ikke altid oplever at få den lægehjælp, som de har behov for, og som ikke altid oplever, og jeg taler desværre af bitter erfaring, at overleve også alvorlige sygdomme. Så hvis man rigtig går op i Nordjylland, og hvis man kerer sig, skal man også være optaget sundhedspolitik, og det er regeringen. (Inger Støjberg (DD): Jeg kerer mig om hele Danmark).

Kl. 13:22

Formanden (Søren Gade):

Tak for det. Vi siger tak til fru Inger Støjberg fra Danmarksdemokraterne. Jeg byder nu velkommen til hr. Alex Vanopslagh, Liberal Alliance.

Kl. 13:22

Spm. nr. US 21

Alex Vanopslagh (LA):

Tak for det. Det har jo været sådan lidt på mode i de senere år i dansk politik, at man bruger metaforer fra dyreverdenen ude på savannen, og den tradition skal jo i hvert fald ikke dø i dag. Så jeg ville egentlig gerne tage fat på løven. Man kan jo sige, at statsministeren qua at være statsminister jo er den største løve eller løvinde på savannen, og man har jo ofte, både igennem de senere år, men også før statsministeren blev statsminister, kunnet høre løven brøle med sit stærke løvebrøl om behovet for et opgør med antallet af akademikere i den offentlige sektor, et opgør med det stigende bureaukrati og et opgør med omfanget af puljemageri og pseudoarbejde, og det er alt sammen noget, som statsministeren ofte har talt om.

Men det er jo som bekendt sådan med løven, at det jo ikke er på dens brøl, den skal kendes, men på dens klo, og her må vi bare konstatere, at det trods gode intentioner og fine skåltaler er gået den forkerte vej under statsministerens regeringstid. Alene de seneste 5 år er antallet af ansatte i de offentlige styrelser steget med 41 pct. Selv 3F synes, at nu har det taget overhånd. De lavede på et tidspunkt for et par måneder siden en analyse af statsministerens første 3 år ved regeringsmagten, hvor de i deres analyse viser, at der er kommet 34.000 ekstra ansatte i den offentlige sektor – 17.000 af dem er akademikere. Hver anden nyansat i den offentlige sektor under statsministerens regeringstid er altså en bureaukrat. Det er nok det, som udlændinge- og integrationsministeren ville kalde de lærdes tyranni, og det fik jo så Ekstra Bladet i sidste uge til at kåre statsministeren som bureaukratiets dronning, og hvis man ikke er så meget til Ekstra Bladet, kan man jo for tiden også læse nogle spændende artikler i Zetland om det pres, der er i embedsværket.

Nu er tiden ved at løbe ud, så lad mig bare skynde mig at spørge: Hvad mener statsministeren selv er gået galt? Hvor er det, statsministeren har gjort noget forkert, når udviklingen går den stikmodsatte retning, end hvad jeg antager er intentionen?

Kl. 13:24

Formanden (Søren Gade):

Statsministeren.

Kl. 13:24

Statsministeren (Mette Frederiksen):

Nu tror jeg egentlig ikke, at det er hunløven, der brøler specielt meget. Det er til gengæld hunløven, der gør arbejdet. Og nu har jeg selv haft lejlighed til at se løver in real action nogle gange, og der er ikke nogen, der skal føle sig på den måde stødt eller ramt, men ofte vil hanløven jo ligge lidt stille, vente på, at maden bliver bragt. Det er jo faktisk hunløven, der jager; det gør hanløven ikke. Det er rigtigt: Han brøler, men han gør så heller ikke så meget andet end det. Hunløven, derimod, er fodrap, hun jager, og hun kan finde ud af at nedlægge sit bytte. Det er jo ikke, fordi vi skal drage videre i den historie, men ... ja, nej, jeg svarer bare også på spørgsmålet. Det, jeg var ved at overveje, er, hvor vi er henne på den afrikanske savanne, hvad angår spørgeren, og der er jo noget med højden, og så kan det være en struds og det kan være en giraf, men det tror jeg vi skal tænke en lille smule mere over.

Har vi en udfordring med det vildtvoksende bureaukrati? Ja. Gælder det også staten? Ja, det mener jeg bestemt vi skal kigge kritisk ind i. Det er vi i gang med. Det har været nødvendigt at ansætte nogle flere statslige ansatte, og det kommer vi i øvrigt til at gøre også på forsvaret, når vi laver forsvarsforlig. Vi har skullet genoprette nogle ting på skat, som har krævet nogle medarbejdere, og håndteringen af en pandemi har også krævet nogle flere medarbejdere, f.eks. i en Erhvervsstyrelse, for at være sikker på, at virksomhederne har kunnet komme ordentligt igennem krisen, hvad jo er rigtig godt, for dansk økonomi har det godt i dag. Men det er klart, at når den her regering kigger på, hvad der sker i kommuner og regioner, så skal vi også se på, hvad der sker i staten.

Kl. 13:26

Formanden (Søren Gade):

Hr. Alex Vanopslagh.

Kl. 13:26

Alex Vanopslagh (LA):

Jeg har jo også selv funderet lidt over, hvilket dyr på savannen jeg selv måtte være, og jeg er lidt kommet frem til, at jeg jo nok er en hyæne, der lever af at spise ådslet fra de lidt større og døende dyr på savannen, men lad det ligge.

For at komme lidt nærmere, hvad det egentlig er for ting, der gør, at udviklingen er blevet værre, også under statsministerens tid, synes jeg, at der er nogle interessante artikler i Zetland, som jo har undersøgt det her ret grundigt og har talt mere med end 40 embedsmænd, også ofte topembedsmænd, og noget af det, der bliver fremhævet i Zetland, er jo, at hvor det tidligere var sådan, at det var op til 3 pct. af lovforslagene, der var hastelovforslag, ja, så har det under statsministerens tid været 20 pct. af lovforslagene, der har været hastelovforslag – ikke kun på grund af corona; det er også alle mulige andre ting – og det, som Zetland konkluderer på baggrund af samtaler med mange embedsmænd, er, at embedsmændene fortæller om en permanent undtagelsestilstand, hvor alt er krise, og alt haster, og når alt bliver gjort til kriser, forsvinder tiden til at håndtere de store problemer.

Giver det anledning til noget selvrefleksion hos statsministeren? Eller måske er det statsministerens måde at lede og styre landet på og være så bevidst om at piske krisestemningen op, der måske er med til at presse embedsværket og gøre, at de må ansætte flere og flere?

Kl. 13:27

Formanden (Søren Gade):

Statsministeren.

Kl. 13:27

Statsministeren (Mette Frederiksen):

Der er ingen tvivl om, at når man håndterer en pandemi, og det gælder i Folketing som i regering, og efterfølgende en krig i Europa, så vil det kaste noget hastelovgivning af sig. Det er jo noget, vi, så vidt vi overhovedet kan, skal undgå finder sted – så et tilsagn omkring det.

Så bliver der altså begået en strategisk brøler her, bliver jeg nødt til sige, fordi hyænen aldrig vinder over løven. Altså, en enkelt hyæne kan intet på den afrikanske savanne. Den har store ører, nuvel, lille krop, og den kan ingenting, medmindre den er i flok, og den skal være sammen med rigtig mange, og løven skal være alene, men jeg har jo sikret mig, at løven ikke er alene med den konstellation, vi er i nu.

Kl. 13:28

Formanden (Søren Gade):

Hr. Alex Vanopslagh.

Kl. 13:28

Alex Vanopslagh (LA):

Nu er jeg jo en del af en hyæneflok, der bliver større og større, så det skal jo nok gå alt sammen. Hvis vi lige vender tilbage til det seriøse, fornemmer jeg ikke, at statsministeren har den store refleksion over, hvad man nu selv har gjort forkert, eller tager ansvar for, at udviklingen går den forkerte vej. Jeg er med på, at der har været en pandemi, men antallet af statsligt ansatte er jo ikke faldet siden. Man forventede jo, at der ville ske et fald, men det er ikke sket.

Når jeg ser på den måde, som man har ført politik på fra regeringens side, både den nuværende og den tidligere, så er noget af det, der er kendetegnende, de her mange særordninger, som er enormt dyre og omkostningsfulde at skulle administrere. Der har været hele ordningen med varmecheck, der bliver udbetalt til de forkerte og koster millioner at administrere. Der har været den her lovgivning om de her statslige kviklån, havde jeg nær sagt, energiloftet på elpriserne, hvor det koster 150 mio. kr. i administration at få udbetalt hjælp for 192 mio. kr., og kilometerafgiften, som man ville indføre, koster 300 mio. kr. i administration. Tænker statsministeren ikke, at den måde, som regeringen fører sådan en særordningspolitik på, er med til at øge antallet af bureaukrater, der hele tiden skal ansættes?

Kl. 13:29

Formanden (Søren Gade):

Statsministeren.

Kl. 13:29

Statsministeren (Mette Frederiksen):

Det er jo noget, man hele tiden skal være optaget af, og der har været, og det tror jeg mange kommuner også vil bekræfte, sådan et puljetyranni fra Christiansborgs side. Så det skal vi være optagede af. Man bliver jo også bare lige nødt til at have et ben i den virkelighed, danskerne kan opleve, for på det tidspunkt, hvor inflationen var på sit højeste, havde det jo ikke været rigtigt økonomisk at give alle danskere en stor check eller en stor skattelettelse. Så var inflationen givet blevet endnu højere, og det, som der så aldrig blev en krise, fordi vi har håndteret det korrekt og godt og ordentligt, kunne have sat sig i noget, der havde været mere længerevarende. Der valgte vi jo at sige: Når vi ikke kan gøre noget generelt, ønsker vi f.eks. at hjælpe de pensionister, der har mindst. Og når man laver sådan nogle greb, hvor man går ind og hjælper nogle målrettet, ja, så er der jo også et eller andet system, der skal bygges op omkring det, som har en svaghed i sig og er en potentiel faldgrube.

Hvis alternativet er, at en regering og et Folketing aldrig kan hjælpe de pensionister, der har mindst, når der er inflation, eller de mennesker, der måtte være kommet i klemme på grund af deres energiregning, og som ikke har råd til at betale den, eller noget tredje, ja, så vil jeg nok hellere forsøge at finde en balance, så vi trods alt også hjælper nogle mennesker i virkelighedens verden.

Kl. 13:30

Formanden (Søren Gade):

Tak for det. Vi siger tak til hr. Alex Vanopslagh fra Liberal Alliance. Jeg byder nu velkommen til hr. Søren Pape Poulsen, Det Konservative Folkeparti. Værsgo.

Kl. 13:31

Spm. nr. US 22

Søren Pape Poulsen (KF):

Tak for det. Da jeg hørte beskrivelsen af, hvordan hanløven har det, og hunløvens arbejdsopgaver, sad jeg og tænkte lidt ved mig selv: Også i dyreriget går det bedst, når to hanner finder sammen. (Munterhed). Men der kan selvfølgelig være noget med mangfoldighed på jord og sådan noget.

Men nu til sagen. Når man sidder og forbereder sig til de her spørgetimer, er det tit sådan, at der sker noget nyt. Det er der jo sket i dag. Og derfor har jeg sådan set bare pakket det væk, jeg havde tænkt mig at spørge om, for efter jeg så regeringens udspil om sundhed her til morgen, synes jeg, at det alligevel har meget for sig. Jeg tror, jeg var enig i samtlige ord, statsministeren sagde til indledning, hvis jeg sådan lige husker efter. For alle partier – ikke kun regeringen; alle partier i det danske Folketing – er jeg sikker på ønsker bedre behandling for kræft, hurtigere behandling, tryghed omkring det at komme på hospitalet og om sine behandlinger.

Nu ser vi så, at det her er den anden pakke, der kommer, på forholdsvis kort tid, men på et område, hvor regeringen har nedsat en kommission, der skal kigge nærmere på det. Og det er jo meget godt, men man kan også godt få en bekymring over, at nu skal vi have to pakker på kort tid, samtidig med at vi har en kommission, der arbejder. Er problemet ikke, at vi altid leder efter det perfekte, den store løsning? Spørgsmålet er, om vi ikke fra nu af og til evig tid kan nedsætte kommissioner, der aldrig kommer med den store løsning. Og er spørgsmålet ikke, om vi ikke skulle tage de her pakker, der er kommet, og sætte os ned og begynde at forhandle, i stedet for at vente på at der er en kommission? For jeg tror, der er en idérigdom af den anden verden, både i regeringen og Folketinget, der jo gør, at vi kunne komme i gang. Jeg er lidt bekymret for, at vi skal sidde og vente på det her. For skal vi så have en tredje og fjerde pakke, inden vi kan diskutere den store pakke?

Kl. 13:33

Formanden (Søren Gade):

Statsministeren.

Kl. 13:33

Statsministeren (Mette Frederiksen):

Nej, sådan er det bestemt ikke tænkt. Der er jo også meget forskel på den akutpakke, som regeringen og dem, der indgik finansloven, er enige om, fordi vi har en særlig ventelisteproblematik, som vi har ønsket at bidrage til at få nedbragt, og så det her. Og ja, jeg er da utrolig stolt over, at vi kan stå og præsentere det i dag, fordi det er et varigt, stort milliardløft af det samlede danske offentlige sundhedsvæsen.

Vi har så sat mærkat på noget af det, kan man sige, fordi vi ønsker at prioritere kræftbehandling. Det tror jeg egentlig der vil være bred opbakning til. Så har vi sagt, at vi gerne vil gøre noget særligt i forhold til overvægt, som er et problem, der rammer rigtig mange danskere. Og så er der en ulighed, som vi ønsker at adressere. Men det er faktisk ikke sådan, at vi en til en har sat mærkat på alle pengene, for det her har også en volumen, der gør, at vi faktisk kan gøre flere ting på en og samme tid.

Så vi ønsker ikke at vente på noget, og derfor ser vi det nok i virkeligheden mere som noget i flere ting, vi gør på en og samme tid. Først kom der en vinterpakke. Nu sætter vi så akut ind på kræftområdet, fordi det er der behov for. Så skal vi i gang med en ny kræftplan. Den har et lidt større omfang. Så kommer der en Robusthedskommission. I efteråret kommer vi til at diskutere løn. Vi kommer også til at diskutere struktur på sundhedsvæsenet og selvfølgelig også psykiatrien. Så vores overbevisning er, at vi godt kan gøre flere ting på en og samme tid. Så vi afventer ikke noget.

Men jeg er egentlig glad for ordene. Jeg er også glad for, at man en gang imellem lægger manuskriptet til side og siger: Skulle vi så ikke lige i dag blive i det, som vi ved ligger rigtig mange danskere på sinde, nemlig hvordan sikrer vi danskernes sundhed?

Kl. 13:34

Formanden (Søren Gade):

Hr. Søren Pape Poulsen.

Kl. 13:34

Søren Pape Poulsen (KF):

Jeg kan jo godt høre argumentet, men det, der bekymrer lidt, er, at tingene jo også har det med at være i sammenhæng. Hvis vi begynder at gøre noget ét sted, kan der være nogle større skruer, vi skal skrue på et andet sted for at gøre det mere rigtigt. Jeg tænker jo på, at det er godt, at vi sender nogle penge, og det er godt, at vi vil nogle ting, men bruger vi så pengene rigtigt, gør vi det på den rigtige måde, altså organiserer sundhedsvæsenet på den rigtige måde? Altså, vi kommer vel ikke videre uden at diskutere, om vi skal have en åben diskussion af, hvordan faggrænserne skal være i vores sundhedsvæsen, om vi skal kigge på regionernes prioritering, om vi skal kigge på noget ved arbejdstilrettelæggelsen i hele sundhedssektoren. Statsministeren nævnte selv som en del af det, at opper man sig ikke her, kan der være nogle behandlingsmuligheder i udlandet, vi måske skal være endnu mere opmærksomme på. Samtidig med det var der 1.800 læger og sygeplejersker – jeg tror, det var oktober sidste år – som ventede på en autorisation, som de venter meget længe på i Danmark. Der er jo nogle greb, vi kan tage fat på. Men hvis vi isolerer det hele til enkeltstående elementer, går vi så ikke glip af den sammenhæng, som måske er det, vi trænger allermest til i vores sundhedsvæsen?

Kl. 13:36

Formanden (Søren Gade):

Statsministeren.

Kl. 13:36

Statsministeren (Mette Frederiksen):

Jeg tror faktisk ikke, vi er uenige. Noget af det, vi har fokus på i dag, er, at en del kræftpatienter oplever, at det går ud over tænderne, når de har været igennem den behandling, de nu har skullet for deres kræftsygdom. Vi ønsker at give vores støtte til, at flere får ordnet det på en ordentlig måde. Men det behøver vi jo ikke at afvente nogen af de andre ting for. Så jeg tror, det er vigtigt at sige, at noget af det, vi godt kan gå i gang med nu, og som der er et akut behov for, går vi i gang med. Så er det jo rigtigt, at hvis vi så kigger på den anden del af kræftbehandlingen, nemlig de stadig flere, der heldigvis overlever deres kræftsygdom, og som måske har behov for noget genoptræning eller noget rehabilitering, der kan også være noget medicinsk opfølgning, ser vi, at vi har  behov for det, vi har talt om igennem mange år, nemlig hvordan vi så skaber det her nære sundhedsvæsen, hvor patienten ikke forsvinder imellem elementerne. Så det er jo rigtigt, at noget skal ses i sammenhæng, og noget kan vi godt gøre hver for sig. Men mest af alt lytter jeg mig jo til en positiv tilgang fra Det Konservative Folkepartis side i forhold til at gå ind sammen med regeringen og løse nogle af de problemer, der er på sundhedsområdet. Så det vil jeg egentlig bare tage positivt ned og imod.

Kl. 13:37

Formanden (Søren Gade):

Hr. Søren Pape Poulsen.

Kl. 13:37

Søren Pape Poulsen (KF):

Vi vil rigtig, rigtig gerne ind og drøfte det her, for jeg synes, det er så umådelig vigtigt. Jeg har jo bare tanken om, at vi har noget i en kommission, og så kommer den på et eller andet tidspunkt med noget, og hvordan griber det så ind i alt det, vi sætter i gang nu, så vi ikke kommer til at gøre noget uhensigtsmæssigt i forhold til de ting, vi skal sætte i gang. Jeg tænker det sådan helt sagligt faktisk.

Må jeg bare lige til sidst berøre kræftskandalen i Region Midtjylland, som tror jeg har berørt os alle, og jeg tror, at uanset om man er regering eller opposition, eller hvad man kalder sig, har det jo været grotesk at opleve det, der er foregået. Jeg synes, at jo mere, der åbenbarer sig i den sag, jo mere grotesk, synes jeg, har forløbet været, når man ser på, hvem der burde have sagt noget hvornår, hvem der har været orienteret, og hvordan det hele egentlig er foregået. Det er den helt store sag. Men hvis vi også kigger på, hvad der tidligere har vist sig i vores sundhedsvæsen, giver det så statsministeren allerede nu nogen anledning til at overveje, om den organisering, vi har af vores sundhedsvæsen, er den rigtige? Er det noget, man skal sidde med i Region Midtjylland, eller burde vi tage det endelige opgør om strukturen i vores sundhedsvæsen?

Kl. 13:38

Formanden (Søren Gade):

Statsministeren.

Kl. 13:38

Statsministeren (Mette Frederiksen):

Jeg vil sige det på den måde, at når jeg selv kigger ind på sundhedsområdet, kommer den struktur, vi har, ret langt nede på min liste. For det, jeg er mest optaget af, og jeg er selvfølgelig, indrømmer jeg, på kræftområdet utrolig farvet og præget af, at jeg har mistet alt for mange til den sygdom, f.eks. min egen mor, og derfor er jeg mest af alt optaget af at komme uligheden til livs, få opsporet kræft tidligt, have de bedste behandlingsmetoder, hjælpe alle vores kroniske kræftpatienter til at kunne leve ordentligt med deres sygdom. Og så kunne jeg tale om alle mulige andre sygdomme, hvor der også kommer flere kronikere, som jeg tror vi kan hjælpe bedre end i dag. Alt det er sagt på det grundlag, at rigtig meget lykkes godt i sundhedsvæsenet. Men det er ikke strukturen, jeg synes er det vigtigste. Til gengæld vil jeg være meget, meget åben for at diskutere, om vi kan gøre tingene på en anden måde, og hvis jeg skal sige det meget kort, tror jeg, vi både har behov for at centralisere noget, f.eks. på de livstruende sygdomme, og samtidig har vi også behov for at decentralisere noget, for rigtig mange patienter i dag har behov for et sundhedsvæsen, der er tæt på, og som er nært, og hvor det ikke er specialiseringen, der er det afgørende. Så jeg tror i virkeligheden, at vi skal kunne gøre begge bevægelser på samme tid.

Kl. 13:39

Formanden (Søren Gade):

Tak for det. Og vi siger tak til hr. Søren Pape Poulsen fra Det Konservative Folkeparti. Jeg byder nu velkommen til fru Mai Villadsen fra Enhedslisten. Værsgo.

Kl. 13:39

Spm. nr. US 23

Mai Villadsen (EL):

Tak. I en fangelejr i Syrien sidder en 6-årig dreng i, hvad man jo nærmest kan kalde helvedes forgård. Han er næsten døv; han har store udviklingsproblemer; og han har dybt alvorlige vejrtrækningsproblemer – så alvorlige, at han må sove oprejst eller siddende, fordi vejrtrækningen risikerer at stoppe, hvis han ligger ned. Det ved statsministeren godt, for det advarede sundhedsmyndighederne kraftigt regeringen om, før den fandt frem til det såkaldte kompromis om at hente to børn hjem, men efterlade den 6-årige dreng til sin skæbne i lejren.

Ifølge Politiken og DR vurderer Sundhedsstyrelsen, at den her dreng skal hentes til Danmark i løbet af få uger – ikke mere end nogle måneder – ellers kan de ikke svare for hans ve og vel. I værste fald risikerer han, en dansk dreng, at dø i den her lejr på statsministerens vagt. Og jeg vil gerne understrege, at det ikke er min egen vurdering – det er sundhedsmyndighederne, der siger det her, og som i de kraftigste vendinger advarer imod at trække tiden længere. Men statsministeren vil åbenbart ikke lytte til de advarsler, selv om der er et parti i regeringen, som gerne vil.

Derfor vil jeg gerne spørge statsministeren specifikt, for jeg kan forstå, at statsministeren ikke har udtalt sig om den her sag: Hvad vil statsministeren sige til den her dreng?

Kl. 13:41

Formanden (Søren Gade):

Statsministeren.

Kl. 13:41

Statsministeren (Mette Frederiksen):

Ja, nu svarer jeg jo spørgeren her i Folketingssalen. Og det er helt rigtigt, at vilkårene i den del af verden ikke er ret gode for nogle mennesker – og slet ikke for børn. Derfor kan det jo også grundlæggende undre, at der er mennesker, der er udrejst fra gode vestlige, demokratiske velfærdssamfund til de steder og frivillig har bragt deres børn til et – hvilken betegnelse vi end måtte bruge – sted, der i hvert fald ikke egner sig for børn. Nu ønsker jeg ikke at stå og sagsbehandle, og det har jeg heller ikke nogen forudsætninger for at gøre i Folketingssalen, men der er jo et tilbud om, at drengen kan blive evakueret til Danmark og få hjælp af det danske samfund. Det tilbud er der og står ved magt.

Så tror jeg, det er vigtigt at huske i de her sager, at der jo er rigtig mange elementer i dem, og som jeg sagde det indledningsvis, tror jeg egentlig, at mange af os er forundret over, at nogle mennesker har haft et ønske om at bringe deres børn enten til verden de steder eller har bragt dem fra europæiske samfund dertil. Jeg har i hvert fald meget, meget svært ved at forstå det.

Kl. 13:42

Formanden (Søren Gade):

Fru Mai Villadsen.

Kl. 13:42

Mai Villadsen (EL):

Den undren deler jeg til fulde, men statsministeren ved lige så godt som jeg og alle andre i den her sal, at det her barn kun kommer hjem, hvis moderen også gør det. Det er derfor, sagen i virkeligheden er meget enkel. Jeg er sådan set 100 pct. enig med statsministeren i, at det skal have konsekvenser at tilslutte sig IS. Den her mor skal dømmes ved en dansk domstol – det kan der ikke herske nogen tvivl om.

Men dér, hvor enigheden fuldstændig ophører, er, at det skal gå ud over en uskyldig dreng, for en 6-årig dreng kan jo ikke gøre for, at hans mor har truffet de her beslutninger. Det er derfor, det undrer mig, at man har valgt at indgå det her såkaldte kompromis, hvor man efterlader drengen fuldstændig på perronen. Og jeg kunne godt tænke mig, hvis statsministeren kunne redegøre for, om den her drengs helbred – hans situation, som sundhedsmyndighederne har gjort regeringen opmærksom på – ikke har været på radaren i den diskussion.

Kl. 13:43

Formanden (Søren Gade):

Statsministeren.

Kl. 13:43

Statsministeren (Mette Frederiksen):

Som jeg har sagt det efterhånden mange gange i den her Folketingssal, synes jeg ikke det er rigtigt at stå med konkrete sagsbehandlinger af konkrete borgere. Det er i den her sag som i så mange andre sager – og jeg vil egentlig nøjes med at gentage det – at den danske stat har tilbudt, at den dreng kan blive evakueret. Det er i øvrigt et tilbud, der er blevet givet for ret lang tid siden. Så der er altså en forælder, der igennem en længere periode har nægtet, at det barn har kunnet rejse til Danmark og få hjælp.

Kl. 13:44

Formanden (Søren Gade):

Fru Mai Villadsen.

Kl. 13:44

Mai Villadsen (EL):

Så vil jeg gentage, at statsministeren udmærket ved, at så enkelt er det ikke. Den her dreng kommer hjem, hvis moderen også gør det. Derfor synes jeg også, at statsministeren skylder os et svar på, hvad statsministeren opnår ved at lade den her syge dreng lide dernede, opnår ved det her kompromis, som statsministerens egen minister, hr. Kaare Dybvad Bek, har kaldt det, når han efterlades i Syrien. Det har regeringen jo været meget, meget åben om.

Jeg mener simpelt hen, at det er forkert at gå på kompromis med børns liv og tryghed – det synes jeg burde give sig selv, og det er jeg egentlig også ret overbevist om, at statsministeren i virkeligheden mener i alle andre sager. Men hvad er det, statsministeren opnår i den her sag ved at sige, at den her drengs skæbne må være uvis?

Kl. 13:45

Formanden (Søren Gade):

Statsministeren.

Kl. 13:45

Statsministeren (Mette Frederiksen):

Jeg har i hvert fald ikke i den her sag påstået, at der er noget, der er enkelt, og det ved spørgeren jo godt at der ikke er. Der er et tilbud om at evakuere – det har jeg allerede sagt. Og så håber jeg i øvrigt, at Enhedslisten også er optaget andre problemstillinger. Vi andre har i dag diskuteret sundhed, og vi har rigtig mange børn og unge i Danmark – også i et antal, der er noget større end den person, vi har talt om her – som ikke har det godt, og som ikke i dag får den hjælp, de har behov for, i vores velfærdssamfund. Så jeg håber, at vi både kan forholde os til nogle udenrigspolitiske spørgsmål, men også kan håndtere, at der er nogle indenrigspolitiske udfordringer, som vi skal have løst. Og der vil jeg bare sige fra regeringens side, at et løft af psykiatrien ville være godt, hvis det kom højere op på dagsordenen hos os alle sammen.

Kl. 13:45

Formanden (Søren Gade):

Tak for det. Vi siger tak til fru Mai Villadsen fra Enhedslisten.

Jeg byder nu velkommen til hr. Martin Lidegaard, Radikale Venstre. Værsgo.

Kl. 13:46

Spm. nr. US 24

Martin Lidegaard (RV):

Lad mig starte med at sige tak til fru Mai Villadsen for at bringe et tema op, som i den grad også ligger os Radikale på sinde. Jeg har ikke stor fortrøstning, med hensyn til at vi kommer videre ad det spor. Regeringen mangler svar på den logik, der ligger i de beslutninger, man har taget.

Jeg vil gå til et andet tema, som fylder meget i dagens nyheder, og det er, at Danmark ser ud til at være blevet betragtelig rigere, end vi troede for forholdsvis kort tid siden. Jeg taler om, at det såkaldte konvergensprogram ser ud til at vise, at vi bliver rigere. Vi kender ikke tallet endnu, men jeg gætter på, at vi bliver 10-15 mia. kr. rigere hvert år i 2030. Det er jo en god nyhed, men det sker samtidig med, at vi jo alle sammen er blevet rigere hver især. Danmark bliver rigere, og alligevel har vi den her fornemmelse, som statsministeren også er inde på i sine indledende betragtninger, at vores velfærdsstat er ved at smuldre indefra.

Det gør, at jeg har lyst til at stille statsministeren det her spørgsmål, som virkelig er et åbent spørgsmål – jeg forlanger ingen præcise svar: Hvad angår de her mange, mange nye milliarder, som vi nu skal bruge, skal 5 mia. kr. bruges på sundhed og kræftbehandling, men kan statsministeren komme ind på, hvad man så vil bruge resten til? Og når jeg spørger, er det, fordi mange af de udfordringer, vi står med i dag, jo skyldes nogle investeringer, vi ikke lavede for 10 år siden i tidlige forebyggende indsatser for vores børn og unge, for de ældre, på kræftområdet og på klimaområdet for den sags skyld.

Derfor er vi virkelig optaget af, at når nu vi får flere penge, kan vi så gøre noget for at komme ind tidligere i stedet for kun at fokusere på behandling, som vi alle sammen er enige om vi skal have? Men tænk, hvis vi kunne bruge flere af de penge, vi nu får til rådighed, til at investere i de kommende generationer. Vi står jo over for, måske som den første generation af danskere, at give et dårligere velfærdssamfund videre end det, vi fik. Og hvis vi skal undgå det, tror jeg, det kræver noget. Lad mig tage ét område, mistrivsel, hvor vi har fået 37 pct. flere børn og unge med en diagnose inden for de seneste 10 år. Det lægger jo et kæmpe beslag på velfærdssamfundet, også inden for sundhed, og hvis ikke vi får flere forebyggende indsatser ind der, sidder der jo kommuner, der skal genåbne deres budgetter, og hvor skærer de ned? I skoler, i børnehaver, i forebyggende indsatser.

Så hvordan vil statsministeren prioritere de nye penge, vi får?

Kl. 13:48

Formanden (Søren Gade):

Statsministeren.

Kl. 13:48

Statsministeren (Mette Frederiksen):

Først vil jeg sige, at det jo grundlæggende er positivt, at dansk økonomi har det godt, og det er i høj grad også et vidnesbyrd om, at vi har evnet – i øvrigt på tværs af forskellige politiske konstellationer – at træffe beslutninger, der har bragt os et sted hen, hvor vi er et rigt samfund og et stærkt samfund. Det er nok lige at tage munden for fuld at sige, at alle er blevet individuelt rigere. Sådan er det desværre ikke. Der er mange, der oplever øget velstand, men det er altså ikke alle i det danske samfund.

Ellers er jeg sådan set enig i meget af analysen, og det er jo helt rigtigt med alle de opgaver, vi står over for som samfund. Der er vores velfærdssamfund, som skal udvikles. Vi vil gerne give vores børn og unge en bedre skolegang. Vi har behov for at investere i fremtiden. Der er en grøn omstilling. Vi skal bruge flere penge på forsvar og sikkerhed. Og så er der en social balance, som i vores øjne hele tiden skal være intakt og give danskerne mulighed for at leve det liv, de nu engang gerne vil leve. Og med det udfordringsbillede er selv et øget råderum jo faktisk ikke nok til at foretage de nødvendige investeringer.

Men jeg tager egentlig grundlæggende spørgsmålet positivt ned – at når der er et større økonomisk råderum, vil det også give os en mulighed for at investere positivt i vores samfund. Og det er selvfølgelig også de overvejelser, vi gør os som regering. Hvordan vi har tænkt os at foreslå den økonomiske politik, vil man både kunne se i en 2030-plan senere på året og i vores finanslovsforslag, og så har man altså også kunnet se det i dag med den her meget store investering i danskernes sundhed.

Kl. 13:49

Formanden (Søren Gade):

Hr. Martin Lidegaard.

Kl. 13:50

Martin Lidegaard (RV):

Det er da klart positivt, at vi har fået en stærk økonomi, men det er klart ikke positivt, at på en lang række indikatorer har vi fået en dårligere velfærd. Det har vi på trivsel, det har vi på læsning i skolerne, det har vi på sundhed, det har vi på en lang række områder.

Derfor bliver man også nødt til at spørge sig selv mere grundlæggende: Er vi klar til at investere mere i vores kommende generationer? Og grunden til, at jeg stiller det her spørgsmål, som dybest set er et generationsspørgsmål, er jo, at når man kigger på regeringsgrundlagets profil, altså hvor det er, man skærer ned for at få penge og arbejdsudbud, så er det jo de yngre generationer og uddannelse, der ligger mest for. Og hvor bruger vi pengene? Det er på de ældre, på sundhed, på forsvar.

Det er ikke, fordi vi er imod det, men vi er imod, at vi så ikke, når vi nu får en ordentlig portion penge mere, prioriterer de yngre generationer og fremtiden lidt mere, for ellers skævvrider vi samfundet endnu mere. Nu er der et ekspertudvalg, der har udtalt sig om det specialiserede socialområde. De kommer med en række kontroversielle forslag, hvor man i stedet for at prioritere mere og leve op til rettighederne så vil tage økonomiske hensyn mere ind. Men sagen er jo bare, at når det vokser på det specialiserede område, er det, fordi vi ikke har investeret tidligt nok i de forebyggende indsatser.

Så det er derfor, jeg spørger: Kan man sige noget om vægtningen generelt? Jeg forventer jo ikke, at der kommer en 2030-plan her.

Kl. 13:51

Formanden (Søren Gade):

Statsministeren.

Kl. 13:51

Statsministeren (Mette Frederiksen):

Jeg må sige, at der er noget i analysen, jeg er enig i, og så er der noget, jeg ikke er enig i. Og jeg vil være helt ærlig og sige, at når jeg selv er så optaget af klima, som jeg er, så er det faktisk ikke af hensyn til min egen generation. Jeg tror, at jordkloden nok skal klare den vores tid ud. Når jeg er meget optaget af klima, er det af hensyn til de næste generationer.

Når jeg sammen med den øvrige regering og heldigvis med en meget, meget bred opbakning her i Folketinget har kastet mig så meget ind i spørgsmålet om Ukraine og går så meget op i, at vi får et udvidet forsvarsbudget, og at vi – det fremgår også af vores nye udenrigspolitiske strategi – kommer til at være meget mere tydelige, også på den internationale scene, så er det da ikke først og fremmest af hensyn til vores egen generation; så er det da, fordi jeg vil være sikker på, at der også i fremtiden er et frit Europa, og at det ikke er nogle få lande, der skal diktere verdens gang.

Så mange af de store prioriteringer, vi foretager os som regering, gør vi af hensyn til de næste generationer. Og det kommer også til at gælde på undervisnings- og skoleområdet. For vi ønsker at investere mere i vores børns skolegang, og jeg tror på, at vi med den rigtige universitetsreform sådan set kan give vores unge mere kvalitet i deres uddannelser. For i dag er der rigtig mange universitetsstuderende, der klager over, at der ikke er undervisning nok, at de ikke har nok kontakt med deres undervisere, at de i virkeligheden har for meget selvstudie. Der tror vi jo på, at vi kan løfte kvaliteten ved f.eks. at sikre noget mere holdundervisning.

Kl. 13:52

Formanden (Søren Gade):

Hr. Martin Lidegaard.

Kl. 13:52

Martin Lidegaard (RV):

Man bliver jo nødt til ikke bare at sige de rigtige ord, men også at sætte handling bag dem. Hvis man tager 6.000 studenterårsværk ud af de videregående uddannelser, får man i min bog ikke mere uddannelse; man får mindre uddannelse.

Jeg bliver også nødt til at sige, at når man siger, at man tager vare på klimaet, så er det jo ikke det, Klimarådet siger. Der er en stor risiko for, at regeringen ikke kommer til at leve op til 2025-målet. Og der er fra forskernes side sat store spørgsmålstegn, så sent som for 2 dage siden, ved sandsynligheden for, at vi kan nå vores 2030-mål.

Så lad mig prøve at spørge lidt mere direkte: Hvor mange af de 100 nye kroner, der måtte komme, synes statsministeren sådan med et sjus, at vi bør investere i fremtiden, og hvor meget bør vi bruge på os selv?

Kl. 13:53

Formanden (Søren Gade):

Statsministeren.

Kl. 13:53

Statsministeren (Mette Frederiksen):

Der er jo noget i uddannelsesdiskussionen, vi simpelt hen ikke er enige om, for jeg hører, at kvantitet altid er kvalitet, og det er jo ikke rigtigt. Altså, alle børn i Danmark går 10 år i grundskolen, men der er jo nogle, der forlader den grundskole med ufattelig mange kompetencer, med et højt karaktergennemsnit, med en masse viden inden for forskellige fag og som demokratisk dannede mennesker med mod på livet. Og så har vi nogle, der forlader folkeskolen efter præcis lige så mange år, og som hverken kan læse, skrive eller regne, som er blevet skoletrætte, og som ikke engang besidder de mest grundlæggende ting for at kunne gå i gang med en ungdomsuddannelse.

Så jeg vil egentlig, når vi taler om uddannelse, anbefale, at vi er mere optaget af kvalitet end af kvantitet. Man kan godt gå 5 år på universitetet og lære mindre end ved at gå 4 år på universitetet, hvis indholdet er bedre. Så det er egentlig bare en appel til, at man i stedet for at stirre sig blind på antal år, måneder, ECTS-point, eller hvad man nu gør, så ser på, hvordan vi kan bruge vores uddannelsessystem til at frigøre os som mennesker, til at få lov til at dygtiggøre os, og dermed også stå stærkere i den fremtid, som ikke er derude, men som allerede er startet.

Kl. 13:54

Formanden (Søren Gade):

Vi siger tak til hr. Martin Lidegaard, Radikale Venstre.

Jeg byder nu velkommen til hr. Morten Messerschmidt, Dansk Folkeparti. Værsgo.

Kl. 13:54

Spm. nr. US 25

Morten Messerschmidt (DF):

Jeg tror, vi var mange, der lyttede intenst med, da statsministeren fortalte om livet på savannen. Hun har jo en kandidatuddannelse i Afrikastudier og taler derfor med en større vægt end de fleste af os. Man fristes jo så næsten til som et indledende spørgsmål at spørge, om det så er hanløven - altså ham, der brøler – hun har siddende ved siden af sig.

For jeg synes godt nok, vi hører meget fra udenrigsministeren for tiden. Lige i øjeblikket er der en debat om, hvorvidt man skal til at indføre mere brugerbetaling i ældreplejen, og nu ved jeg så ikke, om det er den der allegori fra savannen, der gør sig gældende, altså at hanløven ligesom ligger i skyggen og brøler sine budskaber ud, mens hunløven er ude på savannen, hvor hun passer på børnene, skaffer foder og sådan nogle ting og ikke rigtig tager sig af, hvad der foregår i lejren.

Så jeg kunne egentlig godt tænke mig vide: Hvem er det, der er hanløven? Er det statsministeren, eller er det udenrigsministeren? Går regeringen ind for brugerbetaling i ældreplejen, eller hvad mener man?

Kl. 13:55

Formanden (Søren Gade):

Statsministeren.

Kl. 13:55

Statsministeren (Mette Frederiksen):

Altså, jeg er blevet beskyldt for meget mangt og meget i de her år i politik, men dog endnu ikke for at have skiftet køn. (Morten Messerschmidt (DF): Det kan gøres ganske hurtigt på NemID.) Ja, men det er jo så kun juridisk, og det tror jeg faktisk ikke rigtig løver begiver sig ud i. Jeg synes i øvrigt lige, vi skal høre, hvor hr. Morten Messerschmidt egentlig ser sig selv på savannen – altså som hvilket dyr. Jeg har et bud, men det tror jeg lige jeg vil gemme lidt, indtil jeg får et forslag fra næbbet selv, eller hvad det nu kan være.

Jeg har ikke haft lejlighed til at læse det pågældende interview, men jeg ved, hvad udenrigsministerens sådan i almindelighed mener om tingene, og hvis jeg tror ret, så vil jeg tro, at det, udenrigsministeren har gjort i det interview, er at pege på, at vi står over for nogle udfordringer. Og der kan man jo godt som strudsen stikke hovedet i busken og så håbe på, at der ikke sker noget, og at tingene går over, eller også kan man lidt mere upfront forholde sig til, at vi egentlig har et ret alvorligt udfordringsbillede.

Jeg tror ikke, at udenrigsministeren foreslår brugerbetaling. Det gør regeringen ikke, og det er i øvrigt ikke noget, vi har diskuteret på noget tidspunkt. Men jeg skal da være fuldstændig ærlig og sige, at vi har en diskussion regeringspartierne imellem – og den håber jeg sådan set vi kan have med alle Folketingets partier – om, hvad det er for et velfærdssamfund, vi gerne vil have i fremtiden. Og når vi ved, at vi mangler arbejdskraft, og når vi ved, at der nogle danskere, der bliver rigere, og når vi i øvrigt kan se en ulighed på flere forskellige niveauer i velfærdssamfundet, så er der en risiko for, hvis vi bare lader tingene fortsætte, som de er i dag, at nogle vil vælge det fælles fra, fordi de har muligheden. Det ønsker vi ikke, og det var jo det, man kunne se i morges Rigshospitalet, hvor der stod en regering og foreslog at bruge 5 mia. kr. ekstra om året på vores offentlige sundhedsvæsen. Det er jo, fordi vi ønsker at styrke kronjuvelen i det danske velfærdssamfund. Det er det, regeringen gerne vil.

Kl. 13:57

Formanden (Søren Gade):

Hr. Morten Messerschmidt.

Kl. 13:57

Morten Messerschmidt (DF):

Jeg tror bare, jeg er det der irriterende dyr, der gerne vil have et svar. Så kan statsministeren med sin viden sådan selv sætte et navn på fra dyrenes verden.

Det svar hørte jeg i hvert fald ikke som en afklapsning – det var ikke en afvisning. Så går vi til det næste spørgsmål om noget, hanløven brøler om, nemlig traktatændringer. Altså, jeg ved ikke, om statsministeren kan huske, at vi for et års tid siden var i en intensiv valgkamp, hvor hendes daværende udenrigsminister lovede, at der ikke ville komme traktatændringer, at man ikke ville fjerne vetoretten på udenrigspolitikken, og hvis man gjorde det, ville man i hvert fald garantere danskerne en folkeafstemning. Jeg kan jo oven i købet huske, at statsministeren på Europadagen var meget stolt af en erklæring, man var gået sammen med 13 andre EU-lande om, hvor man afviste at indføre flertalsafgørelser på udenrigspolitikken. Jeg har den her. Den er taget fra Udenrigsministeriets hjemmeside – den ligger der stadig væk.

Det sjove er jo så, at udenrigsministeren så turnerer land og rige rundt – måske hele kontinentet, hvem ved? – med et budskab om, at man nu skal fjerne vetoretten. Der er det jo bare rart at vide, hvem der er hanløven her. Hvem brøler, og hvem bestemmer? Altså, statsministeren gav sidste år forud for afstemningen om forsvarsforbeholdet en garanti til danskerne om, at man ikke ville fjerne vetoretten, men udenrigsministeren siger nu, at det vil man gerne. Hvem bestemmer?

Kl. 13:59

Formanden (Søren Gade):

Statsministeren.

Kl. 13:59

Statsministeren (Mette Frederiksen):

Jeg tror, at der også skal være en spørgetime med udenrigsministeren, for det vil jo på en eller anden måde næsten være lettere, hvis det er udenrigsministeren, spørgsmålene går til. Jeg tror i øvrigt, det her måske lige kunne være tidspunktet til at sige, at det, spørgeren spurgte om sidste gang, om, hvordan man havde stemt i Europa-Parlamentet, har jeg selvfølgelig kigget på efterfølgende, og det var vist ikke en helt korrekt gengivelse af, hvordan i hvert fald nogle af de danske medlemmer af parlamentet har stemt. Det er bare, så man ved, at det, man har sagt, vist ikke var helt korrekt.

Så er der lige nu en diskussion i Europa, på vores kære kontinent, om, hvordan vi håndterer den nye virkelighed. Vi er 27 medlemmer af EU i dag. Nogle af os er glade for, at EU eksisterer, og, vil jeg bare sige, da i særdeleshed nu, hvor vi har et Rusland, der begynder at angribe et europæisk land, Ukraine. Og vi har en række lande uden for EU, der ønsker at være med i Det Europæiske Fællesskab. Vi har en entydig interesse i at få knyttet de lande endnu tættere til os – ingen tvivl om det – og på et tidspunkt vil nogle af de lande også opnå medlemskab. Og når vi går fra et EU 27 til et EU med endnu flere medlemslande, så vil også komme en nødvendig diskussion af, hvordan vi indretter arbejdet. Men der er langt fra at sige, at vil blive nødt til at have den diskussion som europæere, og så til det, som hr. Morten Messerschmidt sagde før.

Kl. 14:00

Formanden (Søren Gade):

Hr. Morten Messerschmidt.

Kl. 14:00

Morten Messerschmidt (DF):

Nej, det er jeg bange for at der ikke er. Sagen er, at det er 1 år siden, næsten præcis, at statsministerens daværende regering gav en garanti til danskerne om, at man ikke ville fjerne vetoretten. Man gik endda så langt – det var så den daværende udenrigsminister – at man sagde, at man fik skrevet det ind i loven, at der lå sådan en garanti for, at hvis man fjerner vetoretten, kommer der en folkeafstemning, og så bliver danskerne spurgt igen. Så er det jo ikke helt urimeligt, når der nu har været et regeringsskifte. Det er stadig væk statsministeren, der er statsminister. Det er bare en ny, der er udenrigsminister, og som tydeligvis har ændret position. Og det er jo fint nok. Det har regeringen her jo gjort på masser af områder, især efter valget. Det er jo helt fint. Men så er det vel ikke for meget at forlange, når vi i oppositionen så høfligt spørger, om de garantier, som den tidligere regering under den samme statsminister gav, stadig gælder. Det behøver man ikke at komme ud i en lang polemik om. Man kan bare sige ja eller nej. Får danskerne det sidste ord, hvis udenrigsministeren får sin vilje om at fjerne vetoretten på udenrigspolitikken?

Kl. 14:01

Formanden (Søren Gade):

Statsministeren.

Kl. 14:01

Statsministeren (Mette Frederiksen):

I virkeligheden er det jo relativt nøgternt, at hvis der kommer en ny traktat, vil der være en folkeafstemning i Danmark. Det er jo relativt nøgternt. Men jeg tror, at der neden under det her ligger noget, der er meget mere interessant. Vil man Europa det bedste eller ej? Jeg beklager at sige det lidt direkte. At have forestillet sig den situation med en angrebskrig på europæisk kontinent, som vi har nu, uden et stærkt NATO og uden et stærkt EU – så langt rækker min fantasi simpelt hen ikke. En af grundene til, at Europa står så stærkt, som vi står i dag, er, at vi samarbejder med hinanden. Her er jeg bange for, at der faktisk er en ret principiel forskel. Vil man Europa det bedste eller ej? For hvis ikke man vil gå ind og tage diskussionen om, hvordan vi samarbejder med hinanden i Europa, også på et tidspunkt, hvor EU måtte være udvidet til flere lande, gør man ikke sit europæiske arbejde godt nok. I og med at vi har behov for et stærkt Europa, bliver man også nødt til at forholde sig til, hvordan vores institutioner skal arbejde.

Kl. 14:02

Formanden (Søren Gade):

Vi siger tak til hr. Morten Messerschmidt fra Dansk Folkeparti.

Jeg byder nu velkommen til fru Franciska Rosenkilde fra Alternativet. Værsgo.

Kl. 14:03

Spm. nr. US 26

Franciska Rosenkilde (ALT):

Mit første spørgsmål handler om vand. Vand er en forudsætning for alt liv på Jorden. Vandet er i evigt kredsløb med os. Vi låner det af fortiden, og vi giver det til fremtiden. Men vandet har det skidt i Danmark, og for at citere statsministeren i valgkampen: »Det er næsten ikke til at bære, hvis os, der er her i dag, ikke sørger for, at vores børn og børnebørn får mulighed for at drikke rent vandt«. Og det kan jeg kun være enig i. Problemet er bare, at det faktisk lige præcis er det, der foregår lige nu. Derfor præsenterede vi i Alternativet jo et vandudspil på vores landsmøde her i weekenden til 43 mia. kr., fuldt finansieret. Er statsministeren klar på sammen med Alternativet at bruge nogle penge på at redde vores vand og på at gå i dialog med Alternativet og andre om at skabe grundvandsparker og sprøjtefrie zoner for at holde forureningen væk fra vores vandressourcer?

Kl. 14:04

Formanden (Søren Gade):

Statsministeren.

Kl. 14:04

Statsministeren (Mette Frederiksen):

Jeg er sådan set enig i hele indledningen, vil jeg sige. Vi kan jo ganske enkelt ikke eksistere uden rent vand, og det, vi kigger ind i på verdensplan i de kommende år, er, at nogle steder vil der komme alt for meget vand og andre steder vil man mangle vand, og begge dele kan være aldeles katastrofalt. Og der vil også komme flere vejrfænomener og problemer i Danmark. Vores danske grundvand, for nu også at komme hen til spørgsmålet, er jo vores danske guld, og ja, derfor har vi et ønske om at passe bedre på det. Vi har nogle boringsnære områder, som vi ønsker at beskytte mere. Det indgår vi gerne i dialog, også med Alternativet, om hvordan vi gør bedst. Det er jo ikke sikkert, at de 43 mia. kr., som jeg lytter mig til, lige er en finansiering, som regeringen vil kunne genkende sig selv i. Det vil vi nok ikke kunne uden at kende det præcist. Men selvfølgelig vil vi gerne samarbejde, også med Alternativet, omkring drikkevand, og jeg deler sådan set grundanalysen af, hvor vigtigt det er, at vi passer på vores drikkevand.

Kl. 14:05

Formanden (Søren Gade):

Fru Franciska Rosenkilde.

Kl. 14:05

Franciska Rosenkilde (ALT):

Tak. For nu at blive på savannen kan man sige, at det også er vigtigt, at der ikke kun er dyr, men at der også er vand dér. Men et af de andre forslag fra udspillet – for det er klart, at med et udspil til over 43 mia. kr. er der selvfølgelig over 14 forskellige forslag – som har fået meget opmærksomhed, er et forslag om, at restauranter ikke skal tage penge for postevand, og idéen og pointen med det er at skabe bedre adgang til vand. Forslaget hænger desuden sammen med et forslag om at rejse 20.000 vandposter rundtom i landet og på den måde forøge adgangen til vand og samtidig reducere antallet af plastikflasker, som folk render rundt med. Faktisk udleder 1 l vand på plastikflaske 2.000 gange så meget CO2 som 1 l postevand. Til det svarer brancheorganisationen DRC, at de ikke mener, at det er en menneskeret at få gratis vand. I 2010 stemte et overvældende flertal af lande i FN ja til, at det er en menneskeret er få gratis vand. Hvad mener statsministeren? Er adgang til rent vand så kritisk en form for infrastruktur, at vi bør betragte det som en menneskeret?

Kl. 14:06

Formanden (Søren Gade):

Statsministeren.

Kl. 14:06

Statsministeren (Mette Frederiksen):

Altså, hvis jeg skal være helt ærlig, har jeg det nok lidt svært med, at vi taler om menneskerettigheder og så om restaurantbesøg i Danmark – hvis jeg bare må være helt ærlig – men jeg er helt med på, at det er en menneskeret at have adgang til rent drikkevand, når vi kigger på det i det globale perspektiv. Og det er det, og der er katastrofalt mange steder på den her jordklode, hvor folk ikke har rent drikkevand, hvor de bor, og hvor de skal gå langt for at skaffe det, og hvor kvaliteten også er tvivlsom. Der kan jeg finde ud af at tale om menneskerettigheder, men jeg synes ikke, at man kan overføre det til, hvis man sidder på en restaurant i indre København og nyder en god ret. Og hvordan restauranterne tilrettelægger deres prisstruktur, og hvad de tager penge for, ønsker jeg simpelt hen ikke at blande mig i som statsminister. Til gengæld er jeg enig i, at det næsten er lidt komisk en gang imellem i Danmark, at vi har så rent og godt vand og så går alle rundt og køber det i plastikbeholdere. Så jeg vil sådan set gerne være med til – ligesom da der i gamle dage var sådan noget »OBS« – at sige: Hov, vi behøver ikke at købe vandet i Danmark, for vi kan bare tappe det fra vandhanen. Men sådan at blande mig i, hvordan restauranterne tilrettelægger deres arbejde, synes jeg er lige vidtgående nok.

Kl. 14:07

Formanden (Søren Gade):

Fru Franciska Rosenkilde.

Kl. 14:07

Franciska Rosenkilde (ALT):

Traditionen tro er der også et spørgsmål til sidst fra et af Alternativets medlemmer. Dette er fra Kim Hjerrild fra Østerbro i København, og han spørger: Hvad er statsministerens holdning til det faktum, at der med Transportministeriets strategiske miljøvurderinger for Lynetteholmen og udviklingen af Østhavnen i København planlægges efter, at der frem mod 2070 skal bo 180.000 flere mennesker inden for Københavns Kommunes bygrænse, så kommunen altså i fremtiden omfatter hele 12,7 pct. af landets befolkning mod de 10,7 pct. i dag? Er det her et udtryk for et Danmark i balance?

Kl. 14:08

Formanden (Søren Gade):

Statsministeren.

Kl. 14:08

Statsministeren (Mette Frederiksen):

Helt grundlæggende vil jeg jo gerne have, at man kan bo og leve i alle dele af Danmark, men jeg er jo ikke blind for, at ganske mange, og det gælder i særdeleshed mange unge danskere, har et ønske om, i hvert fald i en periode af deres liv, at bo i byerne, og der har København da en vis tiltrækningskraft. Jeg synes også, at jeg kan mærke, når jeg bevæger mig rundt i vores vidunderlige hovedstad, at ganske mange af os, der har vores hverdag her, ikke er født her; vi er tilflyttere. Og der går faktisk langt imellem, at man møder en indfødt københavner efterhånden – okay, bevares, det er Alternativets politiske leder, det er godt. Men det er faktisk sjældent, at man møder en indfødt københavner. Vi er rigtig mange, der er flyttet til hovedstaden, altså til København, og der er i hvert fald altid noget mærkeligt i, at nogle af dem, der så bor i København i dag, og som er rigtig glade for at bo i København, ikke synes, at der skal flytte flere til København. Og der tror jeg bare, at jeg må sige, at ja, jeg synes, at vi skal gøre, hvad vi kan, for at man kan bo og leve i alle dele af Danmark, men byerne har en tiltrækningskraft, ikke mindst på de unge, og der synes jeg, at det er vigtigt, at der er boliger, også boliger, man har råd til at betale.

Kl. 14:09

Formanden (Søren Gade):

Tak for det, og vi siger tak til fru Franciska Rosenkilde fra Alternativet.

Jeg byder nu velkommen til fru Pernille Vermund, Nye Borgerlige. Værsgo.

Kl. 14:09

Spm. nr. US 27

Pernille Vermund (NB):

Tak for det. Det følger af grundloven, at vi har ytrings- og forsamlingsfrihed i Danmark, og de rettigheder benyttede danske vognmænd, fiskere og landmænd i sidste uge for at vise deres protest mod de mere end 3 mia. kr., som regeringen vil opkræve med den kommende kilometerafgift – en afgift, der jo i første omgang rammer vognmændene, men som naturligvis vil ende hos danskerne i form af højere priser, ikke mindst i supermarkederne.

Jeg og Nye Borgerlige vil gerne sige tak til de mange produktive danskere, der rundtomkring i landet rejser sig i modstand og kæmper for friheden for deres forretninger og levebrød og for, at det ikke skal blive dyrere at være dansker. Vi støtter dem, og vi bør alle stå sammen og sige fra sammen med dem, der på lovlig vis kæmper mod de her højere afgifter.

Men desværre var der ikke så mange, der deltog i protesterne i sidste uge, som ellers var planlagt, for få dage før aktionen kunne politiet pludselig alligevel ikke samarbejde med de arbejdsomme mennesker om at gennemføre demonstrationen. Vognmændene blev stillet over for nogle betingelser, der for mange var umulige at være en del af. Så de planlagte demonstrationer måtte for manges vedkommende aflyses med kort varsel. Og det her skal ikke opfattes som en kritik af politiet, for de gør sikkert bare, hvad de får besked på.

Men jeg vil gerne spørge statsministeren, om nogen i regeringen har været indblandet i at aflyse demonstrationer og forhindre vognmænd i at benytte deres ytrings- og forsamlingsfrihed. Har ministre, embedsmænd, særlige rådgivere eller andre med tråde til regeringen været i kontakt med politiet eller andre myndigheder for at sætte en stopper for demonstrationer mod regeringens politik?

Kl. 14:11

Formanden (Søren Gade):

Statsministeren.

Kl. 14:11

Statsministeren (Mette Frederiksen):

Nej, det kan jeg bestemt ikke forestille mig. Og det er en meget, meget grundlæggende ret, man har, at give sin holdning til kende i vores danske samfund, og det kan man gøre på forskellig vis. Men nej, det har jeg ikke nogen som helst formodning eller forventning om.

Kl. 14:11

Formanden (Søren Gade):

Fru Pernille Vermund.

Kl. 14:11

Pernille Vermund (NB):

Jeg må antage, at statsministeren i hvert fald ikke selv har været indblandet – det er sådan, jeg må forstå det – og om der så har været andre indblandet, må vi jo så finde ud af at forsøge at få svar på. For den her kamp, som vognmændene og chaufførerne og landmændenes tager derude, er en principiel kamp. Der er det jo dem, der står for skud, men det stopper desværre ikke her, for det er ikke længe siden, at transportministeren var ude at fortælle, at der er planer på vej om en ny afgift på privatbilisme.

Venstre har ellers tidligere været imod – efter at partiet er gået i regering, kalder de det for hensigtsmæssigt og klogt at indføre roadpricing. Hvor hensigtsmæssigt og klogt mener statsministeren det er, at man i landet med verdens højeste skattetryk, hvor statskassen bugner og priserne er steget, bliver ved med at gøre det dyrere at være dansker? Og erkender statsministeren, at det som altid vil gå værst ud over de små erhvervsdrivende og de danskere, der har mindst, at man indfører afgifter for at køre i byerne?

Kl. 14:12

Formanden (Søren Gade):

Statsministeren.

Kl. 14:12

Statsministeren (Mette Frederiksen):

Jeg synes, man skal tænke sig utrolig godt om, i forhold til hvordan man tilrettelægger sin transportpolitik og sin infrastruktur, og det gælder også på afgiftssiden. Det er ikke sådan, at regeringen har truffet en beslutning om roadpricing, så jeg har ikke sådan lejlighed til at gå ind i den konkrete diskussion.

Jeg vil sige i forhold til lastbilafgifterne, at det, som jeg og vi er optaget af, jo er, at Danmark skal levere på klimaområdet. Det gør vi. Og vi skal gøre det på en måde, hvor danskerne bliver ved med at være i beskæftigelse – og der må man bare sige, at vi har haft den højeste beskæftigelse nogen sinde for ganske kort tid siden – og uden at vi sætter vores samfundsmodel over styr. Så vi er hele tiden optaget af, at tingene bliver gjort balanceret og rigtigt, og det vil vi selvfølgelig også gøre på transportområdet.

Kl. 14:13

Formanden (Søren Gade):

Fru Pernille Vermund.

Kl. 14:13

Pernille Vermund (NB):

Men en afgift på 3,6 mia. kr. er jo alt andet end balanceret og rigtig. Det er en afgift, som ender ude hos de danske forbrugere.

Lad mig slutte af med mit sidste spørgsmål, som handler om noget helt andet, nemlig en sag i den socialdemokratiske kommune Næstved Kommune. Githa Nelander, som er Nye Borgerliges byrådsmedlem i Næstved, har modtaget anonyme borgerhenvendelser med anklager om dårligt arbejdsmiljø og økonomisk berigelse i forbindelse med ledelsen af Museum Sydøstdanmark. Anklagerne er kommet i kølvandet på en række andre grove forhold på museet, som kommunen medfinansierer. Githa har på et internt møde henvendt sig til kommunen for at få sagen undersøgt. Hun har med andre ord udvist respekt for, hvordan borgernes penge forvaltes, og passet sit arbejde som lokalpolitiker. Men nu er Githa blevet stævnet for æreskrænkelser af museumsdirektøren, som kommunen åbenbart er gået videre til med de fortrolige oplysninger.

Hvad tænker statsministeren, som også er formand for Socialdemokratiet, om, at en lokalpolitiker risikerer at skulle betale op til 200.000 kr. i bøde eller 1 års fængsel, fordi hun har gjort sin pligt som lokalpolitiker i en socialdemokratisk kommune?

Kl. 14:15

Formanden (Søren Gade):

Statsministeren.

Kl. 14:15

Statsministeren (Mette Frederiksen):

Jeg kender ikke den konkrete sag, så jeg har simpelt hen ikke nogen forudsætninger for at kunne svare på spørgsmålet.

Kl. 14:15

Formanden (Søren Gade):

Tak for det. Vi siger tak til fru Pernille Vermund fra Nye Borgerlige. Og det afslutter spørgetimen.

Næste punkt på dagsordenen er en afstemning, så vi holder lige en kort pause, og så går vi til afstemning.

Det næste punkt på dagsordenen er:

2) 3. behandling af lovforslag nr. L 81:

Forslag til lov om ændring af lov om fremme af vedvarende energi. (Udbetaling af støtte og opkrævning af betaling for elektricitet produceret på udbudte havvindmølleparker og implementering af dele af VE II-direktivet).

Af klima-, energi- og forsyningsministeren (Lars Aagaard).

(Fremsættelse 29.03.2023. 1. behandling 13.04.2023. Betænkning 11.05.2023. 2. behandling 16.05.2023).

Kl. 14:20

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 14:20

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 109 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

3) 3. behandling af lovforslag nr. L 50:

Forslag til lov om ændring af straffeloven og retsplejeloven. (Initiativer mod digitale krænkelser, herunder forbud mod grooming, sidestilling af tilsnigelse af samleje med voldtægt, religiøse lederes udnyttelse af religiøs afhængighed med henblik på at skaffe sig samleje m.v.).

Af justitsministeren (Peter Hummelgaard).

(Fremsættelse 22.02.2023. 1. behandling 28.02.2023. Betænkning 04.05.2023. 2. behandling 16.05.2023. Lovforslaget optrykt efter 2. behandling).

Kl. 14:21

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 14:21

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 108 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

4) 3. behandling af lovforslag nr. L 52:

Forslag til lov om ændring af lov om arbejdsmiljø i Grønland. (Psykisk arbejdsmiljø, virksomheders samarbejde om sikkerhed og sundhed, styrkelse af krav til arbejdspladsvurdering, udvidelse af Arbejdstilsynets reaktionsmuligheder, indsamling, behandling og videregivelse af data, aftaleforløb med virksomhederne, forhøjet bødeniveau m.v.).

Af beskæftigelsesministeren (Ane Halsboe-Jørgensen).

(Fremsættelse 28.02.2023. 1. behandling 30.03.2023. Betænkning 10.05.2023. 2. behandling 16.05.2023. Lovforslaget optrykt efter 2. behandling).

Kl. 14:21

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 14:22

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 108 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

5) 3. behandling af lovforslag nr. L 110:

Forslag til lov om ændring af lov om en aktiv beskæftigelsesindsats. (Genindførelse af ret til uddannelse for personer, der har arbejdet i minkerhvervet eller følgeerhverv, inden for en pulje i 2023).

Af beskæftigelsesministeren (Ane Halsboe-Jørgensen).

(Fremsættelse 19.04.2023. 1. behandling 27.04.2023. Betænkning 10.05.2023. 2. behandling 16.05.2023).

Kl. 14:22

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 14:22

Afstemning

Formanden (Søren Gade):

Der stemmes om lovforslagets endelige vedtagelse, og der kan stemmes.

Afstemningen slutter.

For stemte 108 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

6) 2. (sidste) behandling af beslutningsforslag nr. B 8:

Forslag til folketingsbeslutning om at indføre et forbud for elever og ansatte mod at bære islamisk tørklæde i grundskolen.

Af Pia Kjærsgaard (DF) m.fl.

(Fremsættelse 13.12.2022. 1. behandling 28.02.2023. Betænkning 16.05.2023).

Kl. 14:22

Forhandling

Formanden (Søren Gade):

Der er ikke stillet ændringsforslag. Hr. Morten Messerschmidt.

Kl. 14:23

(Ordfører for forslagsstillerne)

Morten Messerschmidt (DF):

Tak, formand. Det var med piber og fanfarer, at regeringen i sin tid lancerede Kommissionen for den glemte kvindekamp, og derfor var det ikke med mindre spænding, at vi sidste sommer tog imod anbefalingerne, ikke mindst. Det var integrationsministeren, der var ude med nysgerrige blikke og nyfigne bemærkninger, hvor han kaldte forslaget om et tørklædeforbud i folkeskolen for en supergod idé, som han da ville bede Justitsministeriet undersøge. Nu kan man så i dag i Jyllands-Posten læse, at det var formodentlig bare løgn. For det notat, som integrationsministeren der i august sidste år annoncerede han ville have udarbejdet, var allerede udarbejdet. Allerede i januar 2022 havde justitsministeren og regeringens øvrige medlemmer kunnet gøre sig bekendt med, hvad Justitsministeriet måtte mene om det her forslags grundlovsmedholdighed, og derfor påkalder det sig jo en vis interesse, hvorfor ministeren ikke bare sagde det i august. Hvorfor stod han der midt i sommerens løb og foregøglede vælgerne og Folketinget, at det her var noget, man ikke havde fået en afklaring på, når man havde fået en afklaring på det? Det synes jeg ærlig talt han skal forklare Folketinget, inden vi stemmer.

Jeg synes ærlig talt også, at han skal tage stilling til, om det notat, som Jyllands-Posten så ved foreligger, dateret i januar 2022 af Justitsministeriet, men som altså er blevet mørklagt, virkelig behøver at være mørklagt. Hvorfor må vi andre ikke få lov til at læse om de dybsindige tanker, som integrationsministeren nu i mere end 1 år har haft kendskab til, som han foregøgler offentligheden aldrig nogen sinde at have hørt om. Der er simpelt hen noget mærklægning her, som vi er nødt til at få endevendt.

Jeg ved jo godt, at regeringen selvfølgelig stemmer nej til det her, for det var formodentlig bare et paradeforslag, men jeg håber virkelig, at ministeren vil give en god forklaring på, hvorfor han i august måned sagde, at han ikke vidste, hvad Justitsministeriet mente om grundlovsmedholdigheden i et tørklædeforbud i folkeskolen, når vi nu kan se i Jyllands-Posten, at det notat allerede forelå i januar. Tak, formand.

Kl. 14:25

Første næstformand (Leif Lahn Jensen):

Tak for det.

Da der er ikke flere, der ønsker at udtale sig, går vi til afstemning.

Kl. 14:25

Afstemning

Første næstformand (Leif Lahn Jensen):

Der stemmes om forslagets endelige vedtagelse, og afstemningen starter.

Afstemningen slutter.

For stemte 4 (DF og NB), imod stemte 106 (S, V, M, SF, DD, LA, KF, EL, RV, ALT og 1 (DF) (ved en fejl)), hverken for eller imod stemte 0

Forslaget til folketingsbeslutning er forkastet.

Det næste punkt på dagsordenen er:

7) 2. (sidste) behandling af beslutningsforslag nr. B 10:

Forslag til folketingsbeslutning om ikke at indføre momspligt på undervisning (borgerforslag).

Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Helene Liliendahl Brydensholt (ALT), Peter Seier Christensen (NB), Peter Kofod (DF) og Aaja Chemnitz (IA).

(Fremsættelse 05.01.2023. 1. behandling 21.02.2023. Betænkning 10.05.2023).

Kl. 14:25

Forhandling

Første næstformand (Leif Lahn Jensen):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 14:26

Afstemning

Første næstformand (Leif Lahn Jensen):

Der stemmes om forslagets endelige vedtagelse, og afstemningen starter.

Afstemningen slutter.

For stemte 38 (DD, LA, KF, EL, DF, ALT og NB), imod stemte 70 (S, V, M, SF og RV), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

8) 2. behandling af lovforslag nr. L 76:

Forslag til lov om ændring af pensionsbeskatningsloven, ligningsloven og personskatteloven. (Ændring af fradragsretten for private lønforsikringer, forhøjelse af det maksimale fradrag for fagforeningskontingenter og nedsættelse af bundskatten som følge af kommunale skattestigninger).

Af skatteministeren (Jeppe Bruus).

(Fremsættelse 29.03.2023. 1. behandling 27.04.2023. Betænkning 17.05.2023).

Kl. 14:26

Forhandling

Første næstformand (Leif Lahn Jensen):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 14:27

Afstemning

Første næstformand (Leif Lahn Jensen):

Ønskes afstemning om ændringsforslag nr. 1, tiltrådt af et flertal (udvalget med undtagelse af RV og NB), om, at lovforslaget deles i to lovforslag?

[A. Forslag til lov om ændring af pensionsbeskatningsloven og ligningsloven (Ændring af fradragsretten for private lønforsikringer og forhøjelse af det maksimale fradrag for fagforeningskontingenter).

B. Forslag til lov om ændring af personskatteloven (Nedsættelse af bundskatten som følge af kommunale skattestigninger)].

Delingen af lovforslaget er vedtaget.

Der stemmes herefter om det under A nævnte lovforslag:

Ønskes afstemning om ændringsforslag nr. 2, tiltrådt af et flertal (udvalget med undtagelse af RV og NB)?

Det er vedtaget.

Der stemmes derefter om det under B nævnte lovforslag:

Ønskes afstemning om ændringsforslag nr. 3, tiltrådt af et flertal (udvalget med undtagelse af RV og NB)?

Det er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse mod dette, betragter jeg det som vedtaget.

Det er vedtaget.

Det næste punkt på dagsordenen er:

9) 2. behandling af lovforslag nr. L 112:

Forslag til lov om midlertidig udskydelse af betalingsfrister for indeholdt A-skat og arbejdsmarkedsbidrag og midlertidig forhøjelse af standardfradraget for dagplejere.

Af skatteministeren (Jeppe Bruus).

(Fremsættelse 25.04.2023. 1. behandling 02.05.2023. Betænkning 17.05.2023).

Kl. 14:28

Forhandling

Første næstformand (Leif Lahn Jensen):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse mod dette, betragter jeg det som vedtaget.

Det er vedtaget.

Det næste punkt på dagsordenen er:

10) 2. behandling af lovforslag nr. L 78:

Forslag til lov om ændring af lov om valg til menighedsråd. (Videreførelse af valgbarhedskriterier for kirkefunktionærer).

Af kirkeministeren (Louise Schack Elholm).

(Fremsættelse 29.03.2023. 1. behandling 13.04.2023. Betænkning 10.05.2023).

Kl. 14:28

Forhandling

Første næstformand (Leif Lahn Jensen):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse mod dette, betragter jeg det som vedtaget.

Det er vedtaget.

Det næste punkt på dagsordenen er:

11) 2. behandling af lovforslag nr. L 79:

Forslag til lov om ændring af lov om trossamfund uden for folkekirken. (Udskydelse af revisionsbestemmelse).

Af kirkeministeren (Louise Schack Elholm).

(Fremsættelse 29.03.2023. 1. behandling 13.04.2023. Betænkning 10.05.2023).

Kl. 14:28

Forhandling

Første næstformand (Leif Lahn Jensen):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 14:29

Afstemning

Første næstformand (Leif Lahn Jensen):

Ønskes afstemning om ændringsforslag nr. 1, tiltrådt af udvalget?

Det er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse mod dette, betragter jeg det som vedtaget.

Det er vedtaget.

Det næste punkt på dagsordenen er:

12) 2. behandling af lovforslag nr. L 89:

Forslag til lov om ændring af lov om salg og markedsføring af lattergas til forbrugere og lov om markedsføring. (Skærpelse af regler om markedsføring af lattergas til beruselse og indførelse af mulighed for fængselsstraf).

Af erhvervsministeren (Morten Bødskov).

(Fremsættelse 29.03.2023. 1. behandling 18.04.2023. Betænkning 11.05.2023).

Kl. 14:29

Forhandling

Første næstformand (Leif Lahn Jensen):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 14:29

Afstemning

Første næstformand (Leif Lahn Jensen):

Ønskes afstemning om ændringsforslag nr. 1-4, tiltrådt af et flertal (S, V, M, SF, DD, LA, KF, EL og RV)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse mod dette, betragter jeg det som vedtaget.

Det er vedtaget.

Det næste punkt på dagsordenen er:

13) 2. behandling af lovforslag nr. L 90:

Forslag til lov om ændring af lov om formidling af fast ejendom m.v. og lov om juridisk rådgivning. (Indførelse af regler for køberformidling og skærpelse af sanktionsmulighederne for Disciplinærnævnet for Ejendomsmæglere).

Af erhvervsministeren (Morten Bødskov).

(Fremsættelse 29.03.2023. 1. behandling 18.04.2023. Betænkning 11.05.2023).

Kl. 14:30

Forhandling

Første næstformand (Leif Lahn Jensen):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 14:30

Afstemning

Første næstformand (Leif Lahn Jensen):

Ønskes afstemning om ændringsforslag nr. 1-7, tiltrådt af et flertal (S, V, M, SF, DD, LA, KF, EL og RV)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse mod dette, betragter jeg det som vedtaget.

Det er vedtaget.

Det næste punkt på dagsordenen er:

14) 2. behandling af lovforslag nr. L 106:

Forslag til lov om ændring af lov om erhvervsfremme og lov om dansk turisme. (Regulering af det nationale standardiseringsorgan i Danmark og udpegninger til Det Nationale Turismeforum og Dansk Turismes Advisoryboard).

Af erhvervsministeren (Morten Bødskov).

(Fremsættelse 12.04.2023. 1. behandling 18.04.2023. Betænkning 11.05.2023).

Kl. 14:30

Forhandling

Første næstformand (Leif Lahn Jensen):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går videre til afstemning.

Kl. 14:31

Afstemning

Første næstformand (Leif Lahn Jensen):

Ønskes afstemning om ændringsforslag nr. 1, tiltrådt af et flertal (S, V, M, SF, DD, LA, KF, EL og RV)?

Det er vedtaget.

Der stemmes om ændringsforslag nr. 2 af et mindretal (SF og EL), og afstemningen starter.

Afstemningen slutter.

For stemte 18 (SF, EL og ALT), imod stemte 92 (S, V, M, DD, LA, KF, RV, DF og NB), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 3 af et mindretal (SF og EL), og afstemningen starter.

Afstemningen slutter.

For stemte 18 (SF, EL og ALT), imod stemte 90 (S, V, M, DD, LA, KF, RV, DF og NB), hverken for eller imod stemte 0.

Ændringsforslaget er forkastet.

Ønskes afstemning om ændringsforslag nr. 4-7, tiltrådt af et flertal (S, V, M, SF, DD, LA, KF, EL og RV)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse mod dette, betragter jeg det som vedtaget.

Det er vedtaget.

Det næste punkt på dagsordenen er:

15) 2. behandling af lovforslag nr. L 57:

Forslag til lov for Færøerne om gennemførelse af restriktive foranstaltninger over for Rusland og Belarus.

Af erhvervsministeren (Morten Bødskov).

(Fremsættelse 15.03.2023. 1. behandling 23.03.2023. Betænkning 03.05.2023).

Kl. 14:32

Forhandling

Første næstformand (Leif Lahn Jensen):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 14:32

Afstemning

Første næstformand (Leif Lahn Jensen):

Ønskes afstemning om ændringsforslag nr. 1-18, tiltrådt af udvalget?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse mod dette, betragter jeg det som vedtaget.

Det er vedtaget.

Det næste punkt på dagsordenen er:

16) 2. behandling af lovforslag nr. L 98:

Forslag til lov om fravigelse fra obligatorisk digital selvbetjening.

Af digitaliseringsministeren (Marie Bjerre).

(Fremsættelse 29.03.2023. 1. behandling 18.04.2023. Betænkning 10.05.2023).

Kl. 14:33

Forhandling

Første næstformand (Leif Lahn Jensen):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 14:33

Afstemning

Første næstformand (Leif Lahn Jensen):

Der stemmes om ændringsforslag nr. 1 af et mindretal (SF, DD, LA, EL, RV, DF, ALT og NB), og afstemningen starter.

Afstemningen slutter.

For stemte 51 (SF, DD, LA, KF, EL, RV, DF, ALT og NB), imod stemte 59 (S, V og M), hverken for eller imod stemte 0.

Ændringsforslaget er forkastet.

Ønskes afstemning om ændringsforslag nr. 2, tiltrådt af et flertal (S, V, M og KF)?

Det er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse mod dette, betragter jeg det som vedtaget.

Det er vedtaget.

Det næste punkt på dagsordenen er:

17) 2. behandling af lovforslag nr. L 99:

Forslag til lov om ændring af lov om videreanvendelse af den offentlige sektors informationer. (Indskrænkning af lovens anvendelsesområde i henhold til åbne data-direktivet).

Af digitaliseringsministeren (Marie Bjerre).

(Fremsættelse 29.03.2023. 1. behandling 18.04.2023. Betænkning 10.05.2023).

Kl. 14:34

Forhandling

Første næstformand (Leif Lahn Jensen):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 14:34

Afstemning

Første næstformand (Leif Lahn Jensen):

Ønskes afstemning om ændringsforslag nr. 1, tiltrådt af udvalget?

Det er vedtaget.

Jeg foreslår, at forslaget går direkte til tredje behandling uden fornyet udvalgsbehandling. Hvis ingen gør indsigelse mod dette, betragter jeg det som vedtaget.

Det er vedtaget.

Det næste punkt på dagsordenen er:

18) 2. behandling af lovforslag nr. L 62:

Forslag til lov om ændring af jernbaneloven og lov om DSB. (Revision af visse regler på jernbaneområdet).

Af transportministeren (Thomas Danielsen).

(Fremsættelse 15.03.2023. 1. behandling 23.03.2023. Betænkning 02.05.2023. Ændringsforslag nr. 4 af 17.05.2023 uden for betænkningen af transportministeren (Thomas Danielsen)).

Kl. 14:34

Forhandling

Første næstformand (Leif Lahn Jensen):

Der er stillet ændringsforslag.

Fru Jette Gottlieb ønsker at udtale sig. Værsgo.

Kl. 14:35

(Ordfører)

Jette Gottlieb (EL):

Mange tak. Se, det her er jo ret svært. Jeg er ikke jurist, og jeg er heller ikke ude på at lave unødig trætte. Men jeg erkender blankt, at det er meget vanskeligt at forudse, hvad retspraksis kommer til at blive ud fra de ændringsforslag, vi skal stemme om om lidt.

L 62 består af 31 forslag til forandringer af ret mange forskellige elementer, regler om veteranbaner til regler om fortrolighed i forbindelse med begivenheder i jernbanedriften. Vores ændringsforslag består i at afvise nr. 21 ud af 31. Det handler om hemmeligholdelse af indberettede oplysninger vedrørende sikkerhed. Vi har foreslået, at nr. 21 udgår, da vi ikke har set eksempler på, at den nuværende retstilstand er utilstrækkelig, og derfor ikke forstår nødvendigheden af udvidelsen.

Jeg er meget glad for den debat og de notater, som dette forslag har udløst, for det er meget vigtigt, at der er mulighed for offentligheden for at få indsigt i begivenheder på jernbanen. Det har udløst, at ministeren har stillet et ændringsforslag, der betyder, at indberetningerne fortsat kan hemmeligholdes, men at netop oplysningerne i indberetningerne ikke kan undtages fra offentlighed. Hensigten er at beskytte dem, der indberetter, mod uønsket offentlighed omkring deres indberetninger.

Vi er enige i, at begge hensyn, altså hensynet til offentlighedens indsigt og hensynet til anonymiteten for indberetterne, skal varetages. Men jeg kan reelt ikke gennemskue, om det er det, der kommer til at ske. Hvad sker der f.eks., hvis en ansat indberetter en uregelmæssighed eller en risiko for ulykke til sin arbejdsgiver, der så ikke handler på indberetningen? Hvad, hvis det er en ekstern operatør eller f.eks. Sund & Bælt? Kan de så hemmeligholde indholdet af en sådan indberetning?

Under alle omstændigheder vil jeg opfordre til, at ministeren i bekendtgørelsen fastsætter et tidsrum, f.eks. 2 år, efter hvilket den nye bestemmelse bliver vurderet i forhold til, om det har ført til ændringer i indberetninger, eller om det har ført til ændringer i retspraksis eller i afslag på aktindsigt. Det gælder også spørgsmålet om strafpålæggelse, som angiveligt også kommer til at fremgå af bekendtgørelsen.

Så vil jeg i øvrigt opfordre til, at der bliver udformet en meget grundig vejledning for personalet, der er ansat på hele transportområdet, så de kender regler og konsekvenser af at foretage indberetninger i forhold til lovens gyldighedsområde.

Kl. 14:37

Første næstformand (Leif Lahn Jensen):

Vi siger tak til fru Jette Gottlieb. Er der flere, der ønsker at udtale sig?

Da det ikke er tilfældet, er forhandlingen sluttet, og vi går til afstemning.

Kl. 14:37

Afstemning

Første næstformand (Leif Lahn Jensen):

Der stemmes om ændringsforslag nr. 1 af et mindretal (EL), tiltrådt af et mindretal (SF, DD, KF, RV og ALT). Afstemningen starter.

Afstemningen slutter.

For stemte 42 (SF, DD, KF, EL, RV, DF, ALT og NB), imod stemte 66 (S, V, M og LA), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 2 af et mindretal (EL), tiltrådt af et mindretal (SF, RV og ALT). Afstemningen starter.

Afstemningen slutter.

For stemte 21 (SF, EL, RV og ALT), imod stemte 88 (S, V, M, DD, LA, KF, DF og NB), hverken for eller imod stemte 0.

Ændringsforslaget er forkastet.

Ønskes afstemning om ændringsforslag nr. 3, tiltrådt af et flertal (udvalget med undtagelse af DF og NB)?

Det er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse til dette, betragter jeg det som vedtaget.

Det er vedtaget.

Det næste punkt på dagsordenen er:

19) Forespørgsel nr. F 11:

Forespørgsel til statsministeren:

Er regeringen enig i, at Facebooks omsiggribende censur af (især) indvandringskritiske brugere er et demokratisk og samfundsmæssigt problem, og vil regeringen tage dette op ved førstkommende europæiske topmøde med henblik på at igangsætte en international indsats for at få Facebook til at respektere den grundlæggende ytringsfrihed?

Af Mikkel Bjørn (DF) og Morten Messerschmidt (DF).

(Anmeldelse 20.04.2023. Fremme 25.04.2023).

Kl. 14:38

Første næstformand (Leif Lahn Jensen):

Jeg gør opmærksom på, at afstemningen om eventuelle forslag til vedtagelse udsættes til torsdag den 25. maj 2023.

Vi skal nu i gang med en forespørgselsdebat, og det indebærer, at ordførerne skal logge sig af deres normale pladser og derefter rykke frem på de forreste rækker og logge sig ind. Vi holder derfor en kort pause.

Mødet er udsat. (Kl. 14:39).

Kl. 14:41

Første næstformand (Leif Lahn Jensen):

Så er den korte pause slut, og vi går videre til begrundelsen. Ordføreren for forespørgerne, hr. Mikkel Bjørn, ønsker at begrunde. Velkommen.

Kl. 14:41

Begrundelse

(Ordfører for forespørgerne)

Mikkel Bjørn (DF):

Tak for det. Dagens forespørgselsdebat omhandler Facebooks omfattende censur af borgerlige og i særdeleshed indvandringskritiske brugere samt de bekymrende konsekvenser, dette har for demokratiet og for ytringsfriheden. Derfor stiller jeg selv og min partiformand, hr. Morten Messerschmidt, spørgsmålet til statsministeren: Anerkender regeringen dette som et demokratisk og samfundsmæssigt problem, og har de på den baggrund tænkt sig at tage problemstillingerne op ved det kommende europæiske topmøde med henblik på at få Facebook til at respektere og garantere ytringsfriheden på deres platforme?

Flere politikere og meningsdannere har oplevet begrænsninger på Facebook, hvor deres opslag er blevet fjernet eller deres rækkevidde er blevet indskrænket. Jeg, min partiformand, Morten Messerschmidt, og andre borgerlige medlemmer af Folketinget er selv blevet berørt af denne censur – en censur, der går imod de grundlæggende principper om ytringsfrihed og underminerer den demokratiske samtale.

Der ligger selvfølgelig også en principiel vinkel heri. For hvordan står det egentlig til med demokratiet her i Danmark, hvis borgere, hvis folketingsmedlemmer, ja, sågar en partiformand ikke har ytringsfrihed? Er det så ikke på tide, at statsministeren træder i karakter og får Facebook i tale?

Regeringen har tidligere udtrykt bekymring om techgiganternes rolle i demokratiet og behovet for at sikre ytringsfriheden og den demokratiske samtale. Statsministeren har udtalt:

»Hvad der burde være en demokratisering af debatten, ender for mange mennesker med at være en begrænsning.«

I 2021 publicerede den socialdemokratiske regering et samlet udspil for techgiganterne med ni principper for den demokratiske samtale på sociale medier. Det hedder bl.a.: Vi skal diskutere rammerne for techgiganterne, og hvis ikke der gøres noget, ender det med, at techgiganterne sætter rammerne for vores demokrati og virkelighed.

Det er en bekymrende udvikling, som vi i Dansk Folkeparti ønsker at regeringen tager op.

Kl. 14:43

Første næstformand (Leif Lahn Jensen):

Vi siger tak til ordføreren. Så går vi videre til besvarelsen af statsministeren. Velkommen.

Kl. 14:43

Besvarelse

Statsministeren (Mette Frederiksen):

Tak for det. Jeg synes helt generelt, det er utrolig relevant at diskutere, hvordan vi regulerer de sociale medier, og jeg er, som nogle af jer ved, ret bekymret for, hvilke negative konsekvenser det her kan have for vores demokrati. Det er selvfølgelig helt afgørende, at virksomheder, der står bag sociale medier, er deres ansvar bevidst, og det vil sige, at de både sørger for, at debatten på deres platforme ikke bliver for hadefuld og for polariserende, og at de samtidig afholder sig fra at censurere unødigt eller uberettiget, som er temaet her i dag.

De sociale medier har jo på den ene side givet mange flere mennesker mulighed for ikke mindst globalt at deltage i samfundsdebatten. Det er i lande med undertrykkende regimer en gevinst for ytringsfriheden, og det er altid godt, når mange mennesker kan være med. Men med forbedrede muligheder for at ytre sig, så følger der på den anden sideogså et ansvar, som jo bl.a. handler om at undgå hadefulde udsagn om andre. Jeg er bekymret, kan jeg godt sige direkte, for algoritmerne og for ekkokamre, hvor mennesker med de samme holdninger bekræfter hinanden i deres eget verdenssyn, og det gælder ikke mindst, hvad angår konspirationsteorier.

En del af den debat, der foregår på de sociale medier i dag, er hadefuld, og den er hård. Og de debatfora, der ideelt set skulle åbne op for samfundsdebatten, demokratisere den og involvere flere mennesker med forskellige holdninger, ender jo i en række sammenhænge med faktisk at gøre det modsatte, nemlig at presse mennesker ud af den offentlige debat.

Ansvaret for at undgå, at debatten skrider ud og polariserer, ligger sådan set hos os alle sammen, men selvfølgelig i særlig grad hos de sociale platforme, som ejes af techgiganterne. Lever de op til deres ansvar i dag? Nej, det synes jeg ikke de gør. Det er et særligt ansvar at sikre, at debatten ikke bliver for hadefuld, og det kan betyde, at platformene tager indhold ned, som strider imod deres retningslinjer, og det er de sådan set i deres gode ret til. Og det må vi sådan set også forvente at de gør. Samtidig er det selvfølgelig helt afgørende, at man ikke censurerer, hverken unødigt eller uberettiget, f.eks. på baggrund af politisk overbevisning.

Vi har behov for at tage meget stærkere stilling til de sociale platforme og techgiganterne. Der skal reguleres mere. Regeringens ambition er ret klar. Vi skal styrke den demokratiske kontrol med techgiganterne. Vi skal skærpe giganternes ansvar for de sociale platforme. Der er vedtaget nogle europæiske regler, der strammer kravene, og det handler sådan grundlæggende om adgangen til den demokratiske samtale, om techgiganternes ansvar og om reguleringen af deres forretningsmodeller. De regler skal ud at virke. Tror jeg, at vi er i mål med de regler, vi kender i dag? Nej, der er stadig behov for at regulere mere. Jeg bliver spurgt til, om det næste EU-topmøde er det rette sted. Det mener jeg ikke det er. Her kommer vi især til at diskutere Ukraine og krigen og i øvrigt migration, og det tror jeg er de rigtige dagsordenspunkter til det næste EU-topmøde.

Så vil jeg herefter give ordet videre til erhvervsministeren, som bl.a. vil uddybe de fælles europæiske regler, der er vedtaget og på vej.

Kl. 14:46

Første næstformand (Leif Lahn Jensen):

Tak. Der er først lige adgang til korte bemærkninger fra ordføreren, inden erhvervsministeren kommer på. Der er indtil videre et par stykker, først fra hr. Mikkel Bjørn. Værsgo.

Kl. 14:47

Mikkel Bjørn (DF):

Tak for det. Statsministeren nævner vigtigheden af, at Facebook ikke censurerer unødigt eller uberettiget. Det er vigtigt at sikre, at techgiganterne som Facebook ikke udøver vilkårlig censur eller påvirker den offentlige debat på en måde, der favoriserer bestemte politiske synspunkter.

Selv har jeg oplevet, hvordan Facebook i længere tid har begrænset min mulighed for at nå ud til mine følgere i samme grad som normalt. Facebook har ment, at jeg har opfordret til vold ved at kritisere, at en anden organisation, nemlig Socialistisk Ungdomsfront, på Facebook har opfordret til vold. Jeg har naturligvis klaget over afgørelsen, og Facebook har da også skrevet tilbage, at det hele var en stor fejl. Alligevel har de opretholdt min begrænsning. Det svarer jo til at blive frikendt i retten og derefter alligevel smidt i fængsel. Sådan fungerer Facebook. Der er ingen muligheder for at klage eller gøre indsigelser, og derfor er det selvfølgelig meget vigtigt, at statsministeren og regeringen tager det her op og sørger for, at ytringsfriheden gælder på sociale medier.

Kl. 14:48

Første næstformand (Leif Lahn Jensen):

Statsministeren.

Kl. 14:48

Statsministeren (Mette Frederiksen):

Jeg kender ikke den konkrete sag, men jeg er bekendt med, at det for mange mennesker virker som meget svært, hvis ikke umuligt, at klage over det, der sker. Som en offentlig person må jeg da også sige, at jeg samtidig er lidt overrasket over, hvad folk får lov til at skrive om andre mennesker og sådan set også om mig selv, uden at der er nogen, der griber ind. Så jeg tror, der er mange problemer i den her diskussion.

Kl. 14:48

Første næstformand (Leif Lahn Jensen):

Jeg vil lige gøre opmærksom på, at der kun er ét spørgsmål i den her runde pr. ordfører, og at man så kan komme til at stille flere spørgsmål senere. Det kan andre i salen også.

Så går vi til den næste spørger, og det er fru Lisbeth Bech-Nielsen. Værsgo.

Kl. 14:48

Lisbeth Bech-Nielsen (SF):

Tak, og jeg vil også gerne benytte lejligheden til at takke statsministeren for at være meget klar i sin tale, både nu og også i spørgetimen tidligere. Jeg har jo ellers været kritisk over for regeringen, i forhold til at jeg ikke synes, at der sker nok på det her område. Men det, jeg egentlig vil spørge ind til, er det, som statsministeren også selv er inde på, altså hvad det er, der bliver fremhævet ved hjælp af algoritmerne. For vi står jo i den lidt besynderlige modsætningsfyldte situation, at visse ting bliver censureret – og så kan man være enig eller uenig i det – og at vi samtidig har algoritmer, der fremhæver det mest voldsomme indhold, det mest hadefulde indhold, og at der så at sige derfor ikke er en neutral spilleplade.

Altså, hadefuldt, voldsomt indhold får mere liv på nettet end mere neutrale ytringer, og derfor er mit konkrete spørgsmål, om statsministeren ikke også ser sådan på det, at det er algoritmerne, vi skal ind og regulere, både i forhold til EU-lovgivningen, men også de krav, vi specielt stiller i forhold til vores børn, altså hvad det er, algoritmerne må fremme.

Kl. 14:50

Første næstformand (Leif Lahn Jensen):

Statsministeren.

Kl. 14:50

Statsministeren (Mette Frederiksen):

Altså, jeg er dybt bekymret for den måde, algoritmerne arbejder på, og som jo i høj grad styrer, hvad det er for et indhold, vi bliver præsenteret for, og dermed også, hvordan vi ser på andre mennesker og på det samfund, vi er en del af. Jeg kan jo også selv konstatere, at det på de sociale medier, hvis man skriver noget, der er nuanceret, balanceret – hvad det meste i politik jo også er, i hvert fald hvis man er socialdemokrat og man ikke ønsker at polarisere og man heller ikke ønsker ekstremerne i vores samfund – så sjældent er de opslag, som nyder fremme, hvorimod der, hvis man laver et opslag, som sådan er meget klart i sin kommunikation, men som jo så ofte også er lidt unuanceret og tangerende det ubalancerede, og som for nogles vedkommende også kan være polariserende, så er et andet liv omkring det.

Så jeg indrømmer blankt, at jeg er dybt bekymret for, hvad det her gør ved os, og hvad det gør ved vores demokrati.

Kl. 14:51

Første næstformand (Leif Lahn Jensen):

Så er det hr. Stinus Lindgreen. Værsgo.

Kl. 14:51

Stinus Lindgreen (RV):

Tak for det. Tak til statsministeren for talen. Jeg er meget enig i det, statsministeren siger, altså at det her er et område, som er vanvittig svært at overskue konsekvenserne af, og som kræver regulering. Der bliver nævnt censur, der bliver nævnt algoritmer, men noget af det, der er afgørende, er, at vi taler om private aktører, som selvfølgelig har mulighed for at begrænse, hvad de ønsker at bringe på deres platforme. Så hvad tænker statsministeren om, hvad det er for nogle krav, i forhold til at de i hvert fald er gennemskuelige og gennemsigtige? Hvad er det, der er lovligt? Hvordan sikrer vi, at debatten er om ikke fuldstændig åben, så i hvert fald at vi ved, hvad det er for nogle begrænsninger, man har valgt at lægge ned over den? Det må vel være afgørende, hvis vi skal have en åben, offentlig og fri debat om et emne.

Kl. 14:51

Første næstformand (Leif Lahn Jensen):

Statsministeren.

Kl. 14:51

Statsministeren (Mette Frederiksen):

Ja, det er jo det ene, men det andet er jo, at man også som udbyder påtager sig ansvaret, og det er vel en del af problemet. I gamle dage sad der en redaktør på en avis og sagde: Nu sviner du igen en eller anden lokalpolitiker eller virksomhedsejer, eller hvem det nu måtte være, til, og nu har vi hørt nok til dig. Eller: Den måde, du med dine ord eller konspirationsteorier eller hadefulde tale splitter på, vil vi ikke lægge spalteplads til i vores avis.

 Men det findes jo ikke længere. Altså, jeg kan jo selv konstatere hver dag, hvor mange af de ting, der figurerer i den offentlige debat, der ikke er rigtige, og som aldrig har været rigtige, og som ikke bliver rigtige, men som bare bliver gengivet igen og igen. Og det bliver udbyderne da nødt til at tage stilling til. Det handler jo ikke kun om nøgenbilleder, som jeg ved bliver censureret, eller om ting, der er kriminelle. Det er jo også, hvad det er for nogle aktiviteter, man ønsker der skal være på ens platform. Og der bliver udbyderne nødt til at påtage sig et ansvar.

Kl. 14:52

Første næstformand (Leif Lahn Jensen):

Så er det hr. Kim Edberg Andersen.

Kl. 14:52

Kim Edberg Andersen (NB):

Tak for det. Vi får hurtigt debatten vendt om. Nu har vi snakket om algoritmer, og det er en ting. Det er ligesom Coca Cola's opskrift, den tror jeg ikke vi kommer til at finde. Men vi snakker også om en udbyder, der har en monopollignende tilstand, og som går ind og censurerer noget, som faktisk kan have effekt i forhold til noget så enkelt som mandater herinde. Er statsministeren uenig i, at Folketinget bliver nødt til at gribe ind i forhold til noget, som egentlig griber ind i den her demokratiske proces? Så kan vi lave regler og love herinde, som så styrer, hvad vi må sige og gøre hvorhenne. Men det er problematisk, og guderne skal vide, at jeg ikke er for at bryde ind i erhverv og private menneskers rettigheder. Men lige her er det jo faktisk en monopollignende tilstand, som vi alle sammen mere eller mindre er afhængige af som politikere, og som går ind og censurerer og derved undertrykker politiske og fuldstændig lovlige og legitime politiske holdninger. Anerkende statsministeren, at det er et kæmpe problem for et demokrati?

Kl. 14:53

Første næstformand (Leif Lahn Jensen):

Statsministeren.

Kl. 14:53

Statsministeren (Mette Frederiksen):

Jeg mener oprigtigt, at fremkomsten af sociale medier er en generel stor problemstilling i forhold til vores demokrati. Og jeg synes, det vedrører mange elementer, også noget af det, som jeg ikke ved hvordan vi skal regulere. Altså, bare det faktum, at man i dag selv skal efterspørge, hvad det er for nyheder, man præsenteres for, og i virkeligheden ofte får dem præsenteret, fordi man har bedt om noget, der minder om det, gør jo, at vi i mindre grad end tidligere bliver udfordret på vores eget verdenssyn. Og det tror jeg ud fra sådan et grundlæggende demokratisk princip synspunkt er farligt. For hvis man altid som Nye Borgerlige omgiver sig med mennesker, der også er fra Nye Borgerlige, og som ser verden igennem det prisme, så er det nok lige snævert nok. Og det gælder faktisk også, når man er socialdemokrat. Altså, man bliver også nødt til at have sine øjne og ører åbne over for, hvordan resten af verden og resten af vores eget samfund ser på tingene. Og der er en indskrænkning i forhold til den måde, de sociale medier arbejder på. Så jeg synes, der er flere forskellige problemstillinger.



Kl. 14:54

Første næstformand (Leif Lahn Jensen):

Så er det hr. Pelle Dragsted.

Kl. 14:54

Pelle Dragsted (EL):

Tak for det. Det er jo et sindssygt kompliceret spørgsmål, og statsministeren er ligesom inde på det her med, at det her jo er private virksomheder, og derfor er det ligesom dem selv, der skal regulere det, og man sammenligner det lidt med fortidens redaktører på debatredaktioner på aviserne.

Men sagen her er vel, at det er langt mere magtfulde virksomheder end dem, der historisk har været tale om. Jeg tror, vi alle sammen kender eksemplet med Twitter, som ligesom fjerner Donald Trump fra deres feed. Og jeg tror, vi alle sammen måske kunne have det sådan lidt blandet med det, fordi, puha, så slipper vi for at høre mere på ham, men samtidig var det jo helt åbenlyst en demokratisk udfordring, at en person, som havde fået en betydelig andel af stemmerne ved det amerikanske valg, kunne fjernes af en privat virksomhed, altså uden nogen demokratisk proces og uden andet.

Så kan statsministeren sige noget om, om det er tilstrækkeligt at tænke på den her måde med, at det her bare er private virksomheder, eller bliver vi nødt at anerkende, at de her medier grundlæggende har så stor magt over vores offentlige debat, at vi må se anderledes på det?

Kl. 14:56

Første næstformand (Leif Lahn Jensen):

Statsministeren.

Kl. 14:56

Statsministeren (Mette Frederiksen):

Jamen jeg sagde bestemt ikke, at det var tilstrækkeligt, at de regulerede sig selv. Jeg sagde, at de har et ansvar, som jeg synes, man skal leve op til, og jeg synes ikke de lever op til det i dag. Det er noget helt andet, end om vi skal fralægge os muligheden for at regulere. Jeg synes, vi bliver nødt til at regulere. Men det er jo, fordi jeg er bekymret for, hvad skærmene gør ved os i det hele taget.

En ting er vores demokrati, men noget andet er, at vi tilbringer, og det gælder ikke mindst vores børn og unge, så ufattelig mange timer hver eneste dag på en skærm i stedet for at leve vores liv sammen med andre mennesker. Og jeg tror, der er en meget, meget tæt sammenhæng mellem de store trivselsproblemer, der er i vores samfund, og så skærmenes fremkomst. Og hvis vi er bekymret for, hvad der er sket med nettet og de sociale medier, så tror jeg, du kan gange det rigtig meget op i forhold itl den kunstige intelligens, der er på vej. Den kommer til at ændre vores samfund fuldstændig, og der er ingen, der har truffet en demokratisk beslutning, hverken om sociale medier eller om kunstig intelligens. Det er bare noget, der er kommet, og nu har det fungeret i nogle år, og vi kan se, at der er en masse problemer, og vi kan ikke rigtig får fat omkring det, fordi det præcis er så kompliceret, som spørgeren også siger.

Så det er egentlig bare for at sige, at jeg bestemt ikke sagde, at det er virksomhedernes ansvar. Jeg siger, at de har et ansvar, som jeg ikke synes man altid leve op til. Det har vi andre også.

Kl. 14:57

Første næstformand (Leif Lahn Jensen):

Jeg skal lige gøre opmærksom på, at der kun er et spørgsmål pr. ordfører i den her runde. Og så er det fru Mona Juul. Værsgo.

Kl. 14:57

Mona Juul (KF):

Tak for det, og tak til statsministeren. Jeg tror, det her optager os alle sammen i Folketinget lige nu, og jeg tror, det optager rigtigt mange borgere. Og der, hvor bøffen er lige nu, er jo i forhold til ytringsfriheden kontra demokratiet, for vi har jo egentlig mange gode regler allerede. Og tænk sig, hvis det var, at alle de regler blev overholdt, også af kommunikationsplatforme og sociale medier og kommercielle platforme.

Jeg håber rigtig meget, at den her digital services act kan tage en stor del af det, men hvordan skal vi kæmpe videre med det? For det her kommer vi til at skulle arbejde med de næste mange år, forestiller jeg mig, fordi teknologien kommer langt foran os hele tiden, både på den rigtig gode måde, men også i forhold til den debat, vi har i dag. For det er jo beskæmmende, hvis det er de private virksomheder, der skal justere, hvordan de opfatter, at ytringsfriheden egentlig skal være.

Kl. 14:58

Første næstformand (Leif Lahn Jensen):

Statsministeren.

Kl. 14:58

Statsministeren (Mette Frederiksen):

Det er et meget, meget relevant spørgsmål. Noget handler selvfølgelig om udgiveransvar, og noget andet handler om, hvordan vi så demokratisk regulerer den magtfaktor, som de sociale medier er, og noget tredje er, hvordan vi sikrer pluralisme i vores medieudbud og i den adgang, som vi som danskere for vores vedkommende har til nyheder. Og det er derfor, jeg selv er meget optaget af kunstig intelligens. For der går ikke ret lang tid, så vil ingen af os her kunne se, om et interview, der ligger på nettet, er givet af os selv, eller om de er fremkommet med kunstig intelligens. Og der går ikke ret lang tid, før danskerne kommer til at skulle vide, at de ord, de hører, det billede, de ser, den nyhed, de bliver præsenteret for, både kan være korrekt og ikke korrekt. Derfor er både europæisk og global regulering jo helt afgørende her.

Hvordan man så præcis skal gøre det, har jeg ikke svaret på. Der er nogle, der mener, at der også skal lægges noget tidsforskydning ind, så man ikke bare kan skrive, hvad man vil, på præcis det tidspunkt, man gerne vil. Men jeg har ikke det konkrete svar. Jeg kan bare se, at det er afgørende.

Kl. 14:59

Første næstformand (Leif Lahn Jensen):

Vi siger tak til statsministern. Der er ikke flere korte bemærkninger i den her runde. Og så går vi til erhvervsministeren. Velkommen.

Kl. 14:59

Erhvervsministeren (Morten Bødskov):

Tak for det, formand, og tusind tak også til statsministeren for de indledende bemærkninger og debatten her. De sociale platform har, som det allerede har været fremme, fået en meget vigtig rolle i vores demokratiske samfund. Den positive side af det er jo, at de bidrager til, at flere kan komme til orde. Der bliver skabt nye mødesteder, de formes, der bliver skabt nye debatter, og det er vigtigt, både for den demokratiske debat og selvfølgelig også for vores folkestyre.

Men det er også vigtigt huske på, at det godt kan være, at de sociale platforme giver en frihed til debat, men de sociale platforme har i den grad også en pligt til netop at værne om den frie demokratiske debat. Og det skal jo bl.a. gøres ved, at de efterlever de forpligtelser, som de har, når det handler om at sikre et trygt og sikkert onlinemiljø.

Det kræver på den ene side en god balance mellem, hvornår vi som lovgivere pålægger platformene at moderere et indhold, og hvornår de selv så at sige har friheden til at moderere. Og det er kernen i den debat, vi har i dag.

Der er ingen tvivl om, at jeg ligesom statsministeren mener, at det her er en vigtig og afgørende debat, som vi løbende kommer til at tage. Det er der ingen som helst tvivl om. For som sagt rummer de sociale platforme muligheder, men når man kigger op udviklingen nu, er der ingen tvivl om, at de også rummer klare udfordringer for vores folkestyre. For folkestyret og for vores samfund i øvrigt er det vigtigt, at vi har den her debat. For de har et ansvar, men vi har også regulering i dag, og jeg er heller ikke et sekund i tvivl om, at vi kommer til at se på mere regulering på området, fordi de sociale platformes betydning i omfang, i antal og i aktivitet bare bliver større.

Men det er vigtigt at huske på, at de sociale platforme jo normalt udbydes af private virksomheder. En privat virksomhed kan som udgangspunkt selv sætte rammerne for, hvordan dens tjenester bliver brugt inden for loven rammer. Det giver sig selv. Det er et grundlæggende aftaleretligt princip, som vi skal værne om. Private platforme kan fastsætte retningslinjer for brug af tjenesterne og for debatten på deres platforme, og det er vigtigt, at retningslinjerne for en onlineplatform selvfølgelig skal overholde gældende ret, som sagt.

Platformene skal f.eks. anvende deres retningslinjer på en måde, så de tager hensyn til brugernes grundlæggende rettigheder. Det gælder eksempelvis brugernes ytringsfrihed. Nogle platforme har så, som det også har været fremme i debatten, fået en noget større udbredelse og betydning end andre og spiller en helt særlig rolle i vores demokratiske debat. Og det er helt rimeligt at forvente, at de platforme ikke censurerer unødigt og ikke indfører retningslinjer, som f.eks. fremmer en særlig politisk overbevisning. Det skal vi være meget opmærksomme på. Men samtidig skal vi også anerkende, at det her en vanskelig balance.

Som nævnt er nogle af de sociale platforme blevet endog meget store aktører og i nogle tilfælde uomgængelige, hvis man ønsker at deltage i den offentlige samtale. Og derfor skal der ikke være to synspunkter om, at det er et demokratisk problem, hvis brugere uberettiget og på en uigennemsigtig måde censureres på baggrund af de politiske holdninger. Det er vigtigt, at brugerne får en begrundelse, så de kan forstå, hvorfor tjenesten fjerner deres opslag eller den udtalelse, de er kommet med. For det er vigtigt, at brugerne får nem adgang til også at kunne kontakte platformene og så klage over den behandling, man har fået.

Derfor har regeringen også arbejdet aktivt og aktivt støttet arbejdet omkring gennemførelsen af det, som jo er en stor del af lovgivningsgrundlaget for området, nemlig den EU-forordning, den såkaldte DSA-forordning, der fastsætter regler for ansvar og pligter for de sociale platforme. Med forordningen indføres der regler for, hvordan platformene skal begrunde nedtagning af et indhold på deres platforme.

Tjenesten skal bl.a. fortælle brugeren, om det er, fordi tjenesten vurderer, at indholdet er ulovligt eller er i strid med tjenestens vilkår. Og hvis tjenesten vurderer, at indholdet er i strid med retningslinjerne, så skal de faktisk ifølge loven allerede i dag nærmere begrunde, hvorfor det er tilfældet. Og platformene skal også lave et internt klagebehandlingssystem og informere brugerne om deres mulighed for at klage over beslutningen, hvis de får fjernet noget af deres indhold.

Kl. 15:04

Samtidig indeholder den her forordning også regler om øget gennemsigtighed eller transparens, om man vil, og indblik i platformenes modereringer af debatten. Der etableres også et tilsyn med mulighed for, kan man roligt sige, betydelige bøder, som det er fremgået af debatten de seneste dage, hvis platformene ikke følger de pligter, som forordningen pålægger dem, f.eks. hvis de ikke fjerner ulovligt indhold, når de bliver opmærksomme på det. Reglerne i forordningen skal være med til at sikre rammerne for en åben og fri demokratisk debat med gensidig respekt, hvor der også mere effektivt kan sættes ind over for ulovligt indhold. Den her forordning trådte formelt i kraft den 16. november 2022, og finder nu fuld anvendelse, som det hedder, pr. 17. februar 2024.

Som nævnt af statsministeren vil regeringen ikke rejse spørgsmålet på det kommende ministertopmøde. Der er, som statsministeren sagde, rigeligt med emner på dagsordenen. I stedet behandles problemstillingen i de relevante fora, hvor den nu engang behandles. Det gælder f.eks. i forbindelse med ny EU-regulering, som skal træde i kraft. Det er regeringens vurdering, at DSA-forordningen er et vigtigt skridt til at sikre rammerne for den demokratiske debat på de sociale platforme. Regeringen vil arbejde aktivt for, at de kommende regler selvfølgelig også kommer til at virke bedst muligt og mest effektivt. Af hensyn til debatten i dag kan jeg oplyse, at Erhvervsministeriet er i fuld gang med at arbejde på det lovgrundlag, som udmønter forordningen.

De øvrige EU-medlemsstater er også i gang med at etablere nationale tilsyn, som skal samarbejde indbyrdes og med Kommissionen for at sikre effektiv håndhævelse af de regler, som altså allerede er vedtaget. Regeringen deltager selvfølgelig i alt, hvad der er af arbejde i udvalg og grupper i EU, for at – fordi den her debat er vigtig, og fordi det, der sker på de sociale platforme, udvikler sig, som det gør – sikre en så effektiv og ensartet gennemførelse af det her som muligt. For jeg tror godt, at vi kan blive enige om, at det her i høj grad er et grænseoverskridende fænomen, som vi er nødt til at have bedre fat om, ikke mindst i EU.

Jeg vil slutte med at fremhæve, at arbejdet med den demokratiske kontrol af det, vi jo taler om her, nemlig techgiganterne, ikke stopper her. Regeringens såkaldte techekspertgruppe ventes at aflevere sine anbefalinger vedrørende techgiganternes forretningsmodeller inden så længe, og vi forventer bl.a., at vi ud over en hel række andre ting kommer til at se på techgiganternes betydning for vores samfund som sådan og ikke mindst for rammerne for vores demokratiske samtale. Gruppen skal også komme med oplæg til, hvordan den demokratiske kontrol med techgiganterne styrkes, og de skal fremlægge konkrete anbefalinger til håndtering af bl.a. de problemstillinger, vi har været igennem her.

Jeg tror, at der, når vi får anbefalingerne fra arbejdsgruppen, vil være et grundlag for at tage en diskussion af stort set alle de spørgsmål, der er blevet stillet her i dag, og jeg føler mig ret overbevist om, at hvis vi kan blive enige om det, vil vi stå stærkt med de muligheder, vi har fra dansk lovgivning, men vi vil også stå stærkt i de fora, hvor regulering i høj grad finder sted, nemlig i EU. Det kræver opbakning og samling, og det vil være stærkt for Folketinget at stå samlet om det her, for der ingen tvivl om, at det her er noget, vi kommer til at forholde os til. Det skal vi vedvarende have fokus på, og jeg tror roligt, jeg kan sige, at vi med anbefalingerne fra den kommende arbejdsgruppe, får noget at diskutere og bringe videre i de fora, hvor det er nødvendigt.

Tak for ordet.

Kl. 15:08

Første næstformand (Leif Lahn Jensen):

Tak til erhvervsministeren. Der er nu adgang til en kort bemærkning for ordførerne, og den første er fru Lisbeth Bech-Nielsen. Værsgo.

Kl. 15:08

Lisbeth Bech-Nielsen (SF):

I SF synes vi også, det her er utrolig vigtigt. Vi er også lige kommet med et udspil med 16 punkter, som omhandler nogle af de ting, vi taler om her i dag. Så vi ser også rigtig meget frem til, at der også kommer anbefalinger fra regeringens nedsatte udvalg.

Det, jeg ville spørge om, er både omkring noget med hastigheden i det, altså hvor meget regeringen mener det haster, og så også håndhævelse. Mange siger jo, at techområdet er et af de områder, der er håndhævet mindst. Der er altså rigtig meget god lovgivning, men fordi det er spredt ud over nationalstater og andet, er håndhævelsen ofte ikke god nok; man har altså brug for en større hammer for at håndhæve de gode regler, der ellers er. Det er det ene.

Det andet er, at når vi kommer med et forslag i SF, er det, fordi vi synes, det haster rigtig meget. Det er jo rigtigt, at DSA'en får effekt for techgiganterne allerede lige om lidt og for alle inden for 1 år, men med AI-forordningen kan der gå op til 2 år, før den reelt får effekt. Er det tilfredsstillende?

Kl. 15:09

Første næstformand (Leif Lahn Jensen):

Erhvervsministeren.

Kl. 15:09

Erhvervsministeren (Morten Bødskov):

Jeg er ikke uenig i, at vi sagtens kunne ønske os, at det her kom til at gå hurtigt og hurtigere. Hvis man ser på, hvordan det her udvikler sig, er der behov for at kigge på, hvordan man kan skabe bedre rammer og sørge for, at de her techgiganter, uanset hvad det er for en ny form for teknologi, om det er teknologi, der fremmer så at sige den demokratiske debat, eller om det er kunstig intelligens, som kan ting nu, som jeg tror de færreste havde forestillet sig for bare få måneder siden. Det er jo det, vi står i. Så der er ingen tvivl om, at vi gerne ser, at det her kommer til at gå hurtigere, men jeg fornemmer også på spørgeren, at spørgeren jo godt ved, at der, hvor vi virkelig skal have fat, er i EU-systemet, for det her er jo altså netop techgiganter, som, hvis vi skal være helt ærlige, lever af grænseoverskridende aktiviteter, hvor de jo med ny teknologi har været i stand til at finde veje, som har gjort, at det var svært fro os at få sat faste rammer omkring dem. Det er jo den udfordring, vi står med, og det er det, der er kernen, når vi også diskuterer det i EU.

Kl. 15:10

Første næstformand (Leif Lahn Jensen):

Så er det hr. Mikkel Bjørn.

Kl. 15:10

Mikkel Bjørn (DF):

Tak for det. Statsministeren nævner i sin tale, at hun ønsker og har opbakning til, at vi laver en regulering på det her område. Derfor vil jeg gerne høre ministeren, hvad han konkret har tænkt sig at gøre i forhold til reguleringen. Altså, hvornår har regeringen tænkt sig at komme med en regulering på det her område, og hvad er det for en form for regulering, som regeringen har tænkt sig at komme med?

Kl. 15:11

Første næstformand (Leif Lahn Jensen):

Erhvervsministeren.

Kl. 15:11

Erhvervsministeren (Morten Bødskov):

Altså, der er faktisk flere ting, man kan gøre. Vi kan gøre lidt nationalt, og noget af det, som jeg tror vi kommer til at kigge på, er jo særlig i forhold til beskyttelsen af vores børn. Og det handler om techgiganternes måder at skabe en afhængighedskultur i forhold til spil, fora og andet. Hvis man har fulgt lidt med i, hvad der har været på TV 2 de seneste uger, kan man jo se, hvad det er, der ligger bag den adfærd, som techgiganterne ønsker at fremme og skabe en afhængighed på baggrund af, og det er noget af det, vi kommer til at kigge på.

Jeg tror jo, at noget af det, som bare helt konkret og i høj grad er med til at skabe en afhængighedskultur fra vores børns side, er de her lootbokse, som er noget, der fastholder børn omkring spil, og det er også noget af det, som vi kommer til at kigge på. Men ellers er det jo grundlæggende spørgsmålet om techgiganternes datahøst, som er det helt centrale, og som også er noget af det, vi kommer til at kigge på. Så det er nationalt, vi kan gøre noget, men ellers bliver det i høj grad EU-sporet, som nu skal bores ud.

Kl. 15:12

Første næstformand (Leif Lahn Jensen):

Her til erhvervsministeren er der også kun ét spørgsmål, og senere kan vi tage flere spørgsmål.

Så er det hr. Pelle Dragsted.

Kl. 15:12

Pelle Dragsted (EL):

Tak for det. Nu nævner erhvervsministeren jo her selv AI, og det er jo noget, vi debatterer lidt i det nye digitaliseringsudvalg, og der spurgte jeg tidligere ministeren, om hun mente, det var en god idé at lave en national risikovurdering af AI. Altså, der er jo et bredt spektrum af risici, som opstår. Det er jo helt fra vores diskussioner om, hvordan det kan bruges i undervisningssektoren, og så til sådan nogle lidt scifi-scenarier omkring, hvad kan man sige, våben, der begynder at styre sig selv, og den slags ting og så derimellem, og på det tidspunkt mente ministeren ikke, at der var behov for en national risikovurdering af det her, og det undrer mig lidt. For vi laver jo på mange andre områder risikovurderinger. Altså, når vi snakker om kritisk infrastruktur, når vi snakker om vores egen forsvarspolitik og sikkerhedspolitik, så sidder vi jo ikke og venter på, at EU laver det, men så laver vi vores egne vurderinger.

Så mit spørgsmål er, om regeringen er parat til at lave sådan en risikovurdering i Danmark.

Kl. 15:13

Første næstformand (Leif Lahn Jensen):

Erhvervsministeren.

Kl. 15:13

Erhvervsministeren (Morten Bødskov):

Nu ved jeg ikke – det er bare for at være helt ærlig – hvad det er for spørgsmål, spørgeren har stillet min kollega, digitaliseringsministeren. Så jeg tror, det vil være fair at sige, at det er en dialog, som spørgeren må holde til digitaliseringsministeren. Men det er jo klart, at det, jeg tror, man skal være opmærksom på ud fra sådan et sikkerhedsperspektiv, er tempoet i den kunstige intelligens. Genereringen af data kombineret med eksempelvis hele kvanteområdet gør jo bare, at vi ser ind i en strukturel forandring af anvendelsen af data i et samfund som vores, som vi er nødt til at diskutere løbende, og det er jo også det, der er kernen i den her debat.

Men hvad der sådan helt eksplicit har været diskuteret, tror jeg det er bedst at spørgeren holder til min kollega, digitaliseringsministeren.

Kl. 15:14

Første næstformand (Leif Lahn Jensen):

Så er det fru Mona Juul.

Kl. 15:14

Mona Juul (KF):

Tak for det, og tak til erhvervsministeren. Det kan godt ske, at vi kommer lidt langt væk fra forespørgslen, men det synes jeg ligesom også der har været lidt flere takter på. Jeg kunne godt blive lidt nervøs og lidt bekymret for, at vi på det her område kommer til at lave noget lovgivning, som ikke er baseret på viden, at vi kommer til at basere det på chok, rædsel og skræk, fordi vi ser nogle ting, som vi måske ovenikøbet burde vide, fordi vi alle sammen har siddet i en lufthavn og har ventet på noget wi-fi og givet alle vores data væk, fordi der gik 5 minutter for lang tid. Og det er jo også det, vi har lært børnene, og derfor tror jeg, at vi skal gøre rigtig meget ved det her, men at vi også er nødt til at basere det på viden.

Derfor vil jeg også høre ministeren, om ministeren ikke kunne forestille sig at være en lille smule enig i det, så vi rent faktisk får sikret, at den lovgivning, vi laver, netop ikke bare er baseret på mavefornemmelser. For så ender vi bare ligesom dengang, vi alle sammen troede, at Counter-Strike og spil med lidt vold i ville gøre alle børnene til voldtægtsforbrydere og bankrøvere og det hele, og det skete ikke, vel? Tak.

Kl. 15:15

Første næstformand (Leif Lahn Jensen):

Erhvervsministeren.

Kl. 15:15

Erhvervsministeren (Morten Bødskov):

Nej, heldigvis ikke, men spørgsmålet er jo et ganske godt udtryk for, at det her er en balance. Der er selvfølgelig en teknologisk udvikling, og ser man på værdien af den tilvækst, som den teknologiske udvikling har skabt, ikke mindst for et lille land med en meget åben og gennemdigitaliseret økonomi som den danske, så er det klart, at der er massive fremskridt. Men man skal også huske på, at det også har en bagside, og at vi ikke mindst som lovgivere har et klart ansvar for at diskutere det og være opmærksomme på konsekvenserne af det og så sørge for, at det samfund, vi gerne vil have, selvfølgelig også er reflekteret i forhold til, hvordan techgiganterne påvirker vores samfund og den offentlige debat. Og det er det, som vi kommer til at diskutere, og det, som vi altså helt åbenlyst skal bruge mere tid på i fremtiden, når man ser på de spring, som kommer nu. Altså, for år tilbage kunne de spring, vi nu ser inden for måneder, tage år. Det gør de ikke nu, og det kommer bare til at gå hurtigere, og derfor er der behov for, at vi kommer til at diskutere det her meget mere direkte.

Kl. 15:16

Første næstformand (Leif Lahn Jensen):

Så er det hr. Stinus Lindgreen.

Kl. 15:16

Stinus Lindgreen (RV):

Tak for det, og tak til ministeren. Lidt ansporet af fru Mona Juuls spørgsmål – for jeg kan også godt lide, at vi baserer ting på viden og ikke bare på en mavefornemmelse, det er ofte en god idé – vil jeg høre ministeren, om ministeren kunne reflektere lidt over nogle af de positive ting, der jo også er ved sociale medier. Nu har vi fokus på de negative ting, og de er der; der er uden tvivl noget, vi skal tage alvorligt her. Men er der noget, de gør godt for i den offentlige debat?

Kl. 15:17

Første næstformand (Leif Lahn Jensen):

Erhvervsministeren.

Kl. 15:17

Erhvervsministeren (Morten Bødskov):

Jamen der er da ingen tvivl om, at det har åbnet debatter og ikke mindst debatfora, og at det jo også har givet vores arbejde nye perspektiver. For 25 år siden var det måske bare tilhørerne, der sad her på tilhørerrækkerne, som lyttede til den her debat. Så kom der tv på, så kom der radio på. Nu kan man komme i kontakt med spørgeren ved at skrive til ham i hans messenger. Men selvfølgelig er der da også ud fra sådan en demokratisk perspektiv en nærhed, som er kommet til, og som ikke har været der før. Den har sine positive sider, men som nogle af os jo også kan tale med om, når man ser på, hvad der bliver skrevet til os, så har den sandelig også sine negative sider. Det er en side af det. En anden er de bredere debatter, som vi er nødt til at have, når det handler om, hvor omsiggribende det her er, og hvor stor magt de her får. For hvad er det, et demokratisk samfund er karakteriseret ved? Det er åbenhed, og det er jo den, de også bruger til at udrulle nye platforme og få omsiggribende indflydelse på den demokratiske debat. Så det er vi nødt til at diskutere og nødt til at kontrollere bedre i fremtiden.

Kl. 15:18

Første næstformand (Leif Lahn Jensen):

Der er ikke flere bemærkninger. Vi siger tak til erhvervsministeren. Og så går vi over til forhandlingen og de almindelige regler for korte bemærkninger. Og den første på talerstolen er ordføreren for forespørgerne, hr. Mikkel Bjørn og Dansk Folkeparti. Velkommen.

Kl. 15:18

Forhandling

(Ordfører for forespørgerne)

Mikkel Bjørn (DF):

Tak for det. Det er vigtigt at sikre, at techgiganter såsom eksempelvis Facebook ikke kan udøve vilkårlig censur eller for den sags skyld påvirke den offentlige debat på en måde, der favoriserer bestemte politiske synspunkter. Der er behov for klare rammer og regler, der beskytter ytringsfriheden og sikrer en åben og fri debat på sociale medier såsom Facebook. Det handler om at sikre, at borgere og politikere kan udtrykke deres meninger og deltage i den offentlige debat og samtale uden vilkårlig censur eller indskrænkninger.

Jeg har forsøgt at kontakte Facebook angående de begrænsninger, der har været af eksempelvis min politiske profil, og til trods for det har Facebook svaret tilbage, at der slet ikke er nogen begrænsninger af min profil – det, til trods for at der er en stor rød bjælke på min profil med besked om, at jeg er begrænset, hvad jeg da også tydeligt har mærket i rækkevidden af mine opslag.

Hr. Morten Messerschmidt er i øjeblikket udsat for det samme, fordi han har delt en video om en politisk ytringsfrihedsaktivist, som Facebook end ikke ønsker nævnt på deres platforme – altså to folketingsmedlemmer fra Dansk Folkeparti og en hel del følgere, der har delt hr. Morten Messerschmidts video, der ikke længere kan kommunikere om vores politik og synspunkter på Facebooks platforme.

Facebook er et privat firma, men det er også et firma, der nyder helt særlige rettigheder i lovgivningen, ligesom vi helt generelt lovgiver om virksomheders virke eller ærlighed i deres markedsføring og generelt om virksomheder hver eneste dag.

Fyns DK har tidligere skrevet om Facebooks klassificering af mit blotte navn som hadtale og den generelle forfølgelse af borgerlige stemmer på sociale medier. Fyns DK forsøgte i lang tid at få en kommentar fra Facebook – det var næsten umuligt. Og da Facebook til sidst valgte at kommentere, valgte de simpelt hen at opfinde en løgn til lejligheden, der skal dække over deres forfølgelse af borgerlige stemmer og konservative stemmer på det sociale medie, fuldstændig ligesom de opdigtede en løgn til lejligheden, da den kendte ytringsfrihedsforkæmper fra England, hvis navn man ikke må nævne, blev bandlyst for at opfordre til halshugninger, selv om det er bevist, at denne opfordring aldrig nogen sinde har fundet sted.

Da Facebook efter gentagne forsøg fra journalister endelig udtaler sig angående min begrænsning, hedder det sig pludselig, at det pågældende opslag ikke er blevet fjernet for alene at indeholde et navn, men altså for at indeholde skældsord, som de under deres retningslinjer for hadtale ikke tillader. Problemet er bare, at billeddokumentationen viser, at kommentaren ikke indeholder noget som helst andet end mit navn. Der er altså ikke nogen skældsord, medmindre mit navn i sig selv er et skældsord.

Facebook udtaler i forlængelse heraf:

Der er ganske enkelt få eksempler, hvor et navn alene er årsag til, at et opslag eller en kommentar bliver fjernet. Det gælder f.eks., hvis man skriver navnet på en person, der er klassificeret som terrorist.

Ja, her har vi det altså fra hestens egen mund – Mikkel Bjørn, terroristen. Undskyld, men det er jo fuldstændig vanvittigt. Facebook er nødt til at stå til ansvar for deres forfølgelse og lyssky retningslinjer. De skal tvinges til at garantere ytringsfriheden. Algoritmerne skal frem i lyset, og ankemulighederne skal etableres.

De sociale medier vil gerne nyde rettighederne af at være en platform, hvor alle kan komme til orde, og alligevel påtager de sig et redaktionelt ansvar eller fjerner indhold eller i mange tilfælde personer, der truer deres egen politiske dagsorden.

Men den åbenlyse bandlysning eller trussel derom er ikke det værste, Facebook kan præstere. Endnu værre er det, når visse synspunkter eller personer direkte nedprioriteres eller decideret bandlyses i det skjulte. Facebook kan således påvirke vores virksomhedsopfattelse eller samfundsforståelse, helt uden at nogen ved, at det foregår. Det kan ikke fortsætte. Facebook underløber både ytringsfriheden og demokratiet på den her måde, og det er vi nødt til at gøre noget ved. Tak for ordet.

Kl. 15:23

Første næstformand (Leif Lahn Jensen):

Vi siger tak. Der er en enkelt kort bemærkning indtil videre, så jeg er nødt til at bede ordføreren om at blive på talerstolen. Det er fra fru Mona Juul. Værsgo.

Kl. 15:23

Mona Juul (KF):

Tak for det, og tak til ordføreren. Jeg vil virkelig medgive, at det her med at komme i kontakt med Facebook nærmest er umuligt. Det er jo i hvert fald et punkt, hvor man kunne opfordre en privat virksomhed til at prøve at være en lillebitte smule mere aktiv over for sine kunder. Jeg har aldrig selv prøvet at blive ekskluderet. Jeg har prøvet at blive hacket – og i øvrigt fået tømt lidt penge fra min konto, men fred være med det, det fandt vi ud af – men jeg har ikke prøvet det andet.

Har ordføreren været i tvivl om, at hadfiguren, som Facebook kalder det, er en hadfigur, og at det ifølge Facebooks egne regler er forbudt, at han bliver nævnt, bliver bragt, bliver delt osv.? Har ordføreren på noget tidspunkt været i tvivl om det?

Kl. 15:24

Første næstformand (Leif Lahn Jensen):

Ordføreren.

Kl. 15:24

Mikkel Bjørn (DF):

Jeg må sige, at jeg synes, at det er absurd, hvis man på sociale medier, som virker som vores platform for offentlig politisk debat helt generelt, kan blive udelukket, hvilket mange hundredvis af borgere oplever alene for at nævne et navn på en person – altså ikke nødvendigvis for at skrive, at man bakker op om personens synspunkter, eller at man er enig med personen, eller at man opfordrer til at gøre det samme som personen, men alene for at nævne personens navn, hvilket jo kan indgå i en generel politisk debat. Det må jeg sige at jeg helt generelt synes er et politisk problem.

Kl. 15:25

Første næstformand (Leif Lahn Jensen):

Spørgeren.

Kl. 15:25

Mona Juul (KF):

Var ordføreren i tvivl om, at reglerne er sådan på Facebook lige præcis i forbindelse med den her hadfigur? Og kender ordføreren historikken for, at den person er blevet en hadfigur? For som jeg forstår det, er det jo på baggrund af utallige opfordringer til at stoppe lige præcis det, personen har gjort.

Kl. 15:25

Første næstformand (Leif Lahn Jensen):

Ordføreren.

Kl. 15:25

Mikkel Bjørn (DF):

Nej, det er efterhånden blevet åbenlyst for mig, at Facebook ikke ønsker, at man bare nævner navnet på den her person. Men jeg synes, at det er et problem, hvis Facebook går ud og decideret lyver om, hvad årsagerne er til, at de begrænser folk – at de eksempelvis går ud og siger, at den her person har opfordret til halshugninger, eller eksempelvis går ud og siger, at jeg har opfordret til hadefulde ytringer, hvilket jeg ikke har, eller at en radiovært har gjort andet end at skrive mit navn, og at det er det, der er årsagen til, at han er blevet bandlyst, når det kan dokumenteres med billeder, at det ikke er tilfældet. Altså, det er, fordi Facebook decideret går ud og lyver, og det synes jeg er et problem.

Kl. 15:26

Første næstformand (Leif Lahn Jensen):

Så siger vi tak til ordføreren. Der er ikke flere korte bemærkninger, og så går vi videre i ordførerrækken. Den næste er hr. Malte Larsen fra Socialdemokratiet. Velkommen.

Kl. 15:26

(Ordfører)

Malte Larsen (S):

Jeg takker. De store mediegiganter har fået en enorm indflydelse på vores demokrati og på vores ytringsfrihed. De sociale medier har givet os alle adgang til den offentlige debat og skabt en platform, hvor borgere kan komme i kontakt med hinanden og med os politikere. Alene Facebook har over halvanden milliard brugere hver dag, og fire ud af fem danskere har en profil. En stadig større andel af befolkningen får næsten udelukkende deres oplysning via de sociale medier, og det betyder, at flere mennesker kan engagere sig, komme til orde og bidrage til den offentlige samtale, der også foregår på platformene. Det er positivt. De sociale mediers algoritmer tilgodeser følelser og konflikt, og dermed risikerer vi, at følelser trumfer viden. Det er også vigtigt, at de store sociale platforme har frihed og pligt til at værne om den demokratiske debat. Det skal de bl.a. gøre ved at skabe et sikkert og trygt onlinemiljø.

Vi som lovgivere skal finde balancen mellem, hvornår vi pålægger platformene at moderere indhold, og hvornår platformene selv har friheden til det. Det er en interessant debat, og det er noget, som vi under den tidligere regering også drøftede indgående, for i langt de fleste tilfælde er der tale om private virksomheder, der driver og udbyder de sociale platforme. Det grundlæggende princip er, at en privat virksomhed selv sætter rammerne for, hvordan dens tjeneste anvendes inden for gældende ret, og det er et princip, vi skal værne om. Men vi skal samtidig tage meget større demokratisk kontrol over de sociale medier og den indflydelse, de har på hele vores samfundsudvikling. Det er en vanskelig balance. En onlineplatform skal selvfølgelig overholde gældende ret, og platformene skal f.eks. angive deres retningslinjer på en måde, der tager hensyn til brugernes grundlæggende rettigheder, og det gælder bl.a. brugernes ytringsfrihed.

Nogle platforme har fået et omfang og en anvendelsesgrad, der medfører, at de spiller en særlig rolle i den demokratiske offentlige debat. Det er derfor ganske rimeligt at forvente, at platformene ikke censurerer unødigt eller indfører retningslinjer, som f.eks. fremmer en særlig politiske overbevisning. Det er et demokratisk problem, hvis brugerne uberettiget og uigennemsigtigt censureres, f.eks. på baggrund af deres politiske holdninger. Socialdemokratiet i Folketinget og Europa-Parlamentet arbejder hårdt for, at der indføres regler om ansvar og pligter for bl.a. sociale platforme. Det samme gør denne regering omkring indførelse af DSA-forordningen, der stiller krav til, at platforme skal begrunde nedtagning af indhold. Dertil etableres der også et tilsyn med mulighed for klækkelige bøder, hvis platformene ikke følger de pligter, der pålægges gennem DSA-forordningen.

Vi skal tage et opgør med techgiganterne forretningsmodel, f.eks. indhentelse af data eller manipulerende fastholdelse i situationerne. Vi skal se på algoritmerne og deres evne til at fastholde børn i længere tid, og vi skal overveje forbud mod f.eks. lootbokse, der er med til at starte spilafhængighed. Vi skal sikre rammerne for en åben og fri demokratisk debat med respekt, hvor der effektivt kan sættes ind i kampen imod ulovligt indhold. Det rette forum for denne diskussion er derfor ikke, som ordførerne foreslår, et ministertopmøde, men derimod de forskellige udvalg og fora, der er nedsat i forbindelse med DSA-forordningen i EU. Danmark er et lille land, der ikke alene kan ændre spillereglerne for techgiganterne, der agerer på globalt niveau, og derfor vil løsningerne i vidt omfang også skulle ske på EU-niveau. Det har jeg stor tillid til regeringen varetages bedst muligt.

Så vil jeg gerne på vegne af Socialdemokratiet, Venstre, Moderaterne, Liberal Alliance, Det Konservative Folkeparti, Danmarksdemokraterne og Radikale Venstre fremsætte følgende:

Forslag til vedtagelse

»Sociale platforme er blevet et stadig større omdrejningspunkt for deltagelsen i den offentlige debat. Det kan derfor være et problem for debatten, hvis rammerne for den dikteres af sociale platforme. Folketinget mener, at de sociale platforme skal tage ansvar for at sikre rammerne for en åben og fri debat med gensidig respekt og samtidig sætte effektivt ind over for ulovligt indhold. Folketinget understreger, at de sociale platforme oftest er private virksomheder, der kan fastsætte egne vilkår og betingelser for anvendelse af deres tjenester, og at der ikke ønskes tilstande, hvor det er myndigheder, der har ansvaret for at moderere indhold. Folketinget støtter, at forordningen for digitale tjenester (DSA-forordningen) er et vigtigt skridt i at sikre, at disse formål kan forfølges. Folketinget understreger, at regeringen skal arbejde aktivt for, at DSA-forordningen får bedst mulig effekt både nationalt og europæisk og rejse problemstillingen i relevante fora.«

(Forslag til vedtagelse nr. V 19).

Kl. 15:31

Første næstformand (Leif Lahn Jensen):

Tak for det, og teksten vil indgå i den videre forhandling. Så går vi videre til en række spørgere. Den første er hr. Mikkel Bjørn. Værsgo.

Kl. 15:31

Mikkel Bjørn (DF):

Tak for det. Jeg må sige, at jeg synes, det er et problem, når ordføreren og også vedtagelsesteksten, som ordføreren bakker op om, siger, at Facebook er en privat virksomhed, som selv må tilrettelægge sine retningslinjer. Altså, Facebook og andre sociale medier er nødt til at stå til ansvar for deres forfølgelse og lyssky retningslinjer helt generelt. De er nødt til at tvinges til at garantere ytringsfrihed, og de er nødt til at få deres algoritmer frem i lyset. De er nødt til at få etableret ankemulighederne for helt almindelige borgere.

Gennemsigtighed er nøgleordet her, og det er tilsyneladende en by i Rusland, når det kommer til Facebook. Det er et grundlæggende demokratisk og samfundsmæssigt problem, når legitime politiske synspunkter udelukkes fra den politiske debat, ovenikøbet på baggrund af løgnagtige argumenter. Og det vil jeg godt bede ordføreren kommentere på.

Kl. 15:32

Første næstformand (Leif Lahn Jensen):

Ordføreren.

Kl. 15:32

Malte Larsen (S):

Jeg tror præcis, at jeg herfra udtrykte før, at det skal være på en måde, så man ikke tager politisk stillingtagen i den måde, man modererer på.

Kl. 15:32

Første næstformand (Leif Lahn Jensen):

Spørgeren.

Kl. 15:32

Mikkel Bjørn (DF):

Det er jeg glad for. Derfor undrer det mig, at ordføreren og den her vedtagelsestekst argumenterer med udgangspunkt i, at Facebook er et privat firma, og derfor må de selv bestemme, hvad de har for retningslinjer. Altså, Facebook er nutidens telefonnet, og det nytter jo ikke noget, at virksomhedsmastodonter de facto har et monopol på vores demokratiske samtaleplatform. De vælger måske ovenikøbet at udelukke borgerlige holdninger fra at deltage i samfundsdebatten. Er ordføreren enig i, at det er et kæmpe problem?

Kl. 15:33

Første næstformand (Leif Lahn Jensen):

Ordføreren.

Kl. 15:33

Malte Larsen (S):

Jeg ser med den største bekymring på den virkelighed, der er derude, hvor vores børn og unge fastholdes i sociale mediers netværk igennem længere tid, og den påvirkning, der er fra det, og den massive påvirkning og måske endda undergravende virksomhed, det er for en hel generation. Det er helt essentielt, at vi tager demokratisk kontrol over, hvad det er, der foregår på de sociale platforme, og hvad det er, vi vil regulere med. Og vi arbejder jo aktivt på, at det foregår i EU-regi, bl.a. med DSA-forordningen.

Kl. 15:34

Første næstformand (Leif Lahn Jensen):

Så er det hr. Morten Messerschmidt. Værsgo.

Kl. 15:34

Morten Messerschmidt (DF):

Jeg synes i den grad, at regeringen og også de, der støtter den der vedtagelsestekst, prøver at bagatellisere og tale udenom. Det, vi taler om, er, at nogle helt specifikke synspunkter bliver bortcensureret på det medie, der i dag faciliterer langt, langt hovedparten af den politiske debat. Og hvis man er i tvivl om, at det handler om ytringsfrihed, så kan man bare se på, hvor mange penge hr. Malte Larsens eget parti kaster i annoncering på Facebook. Så er man ikke i tvivl længere. Facebook er hovedorganet til den politiske debat – nationalt som internationalt. Derfor er det da åbenlyst et problem, at bestemte synspunkter og bestemte politikere og organisationer som Trykkefrihedsselskabet osv. helt kontinuerligt forfølges og censureres. Det er det, vi beder regeringen om at tage op på et topmøde. Måske lige på nær Ukrainekrigen kan jeg ikke forestille mig noget vigtigere at tage op på et topmøde, end at den europæiske ytringsfrihed på den her måde er ved at blive overlagt til et økonomisk anliggende styret af nogle politisk korrekte virksomheder i USA eller et eller andet skattely.

Kl. 15:35

Første næstformand (Leif Lahn Jensen):

Ordføreren.

Kl. 15:35

Malte Larsen (S):

Som jeg nævnte før, er det utrolig vigtigt for os, at vi tager demokratisk kontrol over de her sociale mediers muligheder og sætter nogle retningslinjer for dem, som er til at administrere, og som sikrer, at det er os som Folketing og som Europa-Parlament, der definerer, hvad den kulturelle retning er for vores verden, og at det ikke bliver private virksomheder andre steder i verden.

Kl. 15:35

Første næstformand (Leif Lahn Jensen):

Spørgeren.

Kl. 15:35

Morten Messerschmidt (DF):

Men det er jo bare ikke rigtig det, der står i den der vedtagelsestekst. Der står, at man sådan set overlader det til den proces, der allerede er i gang i EU med den forordning, som man så er ved at udarbejde. Det, vi beder om, er, at man er helt konsekvent, når man forholder sig til det, som ville vække et ramaskrig, hvis det foregik ved en lokalavis, nemlig at man udelukker bestemte politikeres bestemte synspunkter, og at det bliver set på med den samme alvor, når det handler om det, som er hovedkanalen til debat i dag, nemlig Facebook. Der må jeg bare sige, at den vedtagelsestekst, som hr. Malte Larsen, Danmarksdemokraterne og andre har fået flækket sammen, godt nok er en pinlig omgang.

Kl. 15:36

Første næstformand (Leif Lahn Jensen):

Ordføreren.

Kl. 15:36

Malte Larsen (S):

Jeg ved ikke, om det kaldte på bemærkninger, men i og med at Danmark er en del af en større organisation her, og at den store organisation har de rigtige muskler til at håndtere det, så er det selvfølgelig den vej, vi forsøger at påvirke det og søge indflydelse på, at de sociale medier har nogle retningslinjer at eksistere indenfor, som vi også synes er den korrekte udvikling.

Kl. 15:36

Første næstformand (Leif Lahn Jensen):

Så er det hr. Kim Edberg Andersen.

Kl. 15:36

Kim Edberg Andersen (NB):

Tak for det. Det lyder jo rigtig godt: Man vælger nogle rigtig flotte ord, det bliver lidt svulstigt, og man snakker fuldstændig i ring. Jeg vil godt gribe fat i noget, som ordføreren sagde. Han sagde, at private virksomheder ikke skal censurere unødigt. Så vil jeg bare lige have defineret, hvad den nødvendige censur, som Socialdemokraterne mener man skal have lov til at udøve, så er. For jeg tror faktisk, der er rimelig klar lovgivning, også i grundloven, i forhold til censur, men jeg kan forstå, at ordføreren mener, at private virksomheder skal have lov til at udøve en vis grad af censur. Er det korrekt forstået?

Kl. 15:37

Første næstformand (Leif Lahn Jensen):

Ordføreren.

Kl. 15:37

Malte Larsen (S):

Der er ikke noget, der står over grundloven. Sådan må det må selvfølgelig være. Vi ønsker den største grad af ytringsfrihed, men jo selvfølgelig på en måde, så man ikke har algoritmer, der bidrager til, at vi alle sammen bliver misinformeret i det her land, og at det, som f.eks. mine børn sidder derhjemme og tror er eksakt viden, i virkeligheden bare er holdninger i en eller anden forgrening af en diskussion. Der tror jeg, at vi er nødt til at sikre os, at den kulturelle udvikling, vi ønsker for vores land, foregår på et vidensbaseret grundlag, og at det ikke er gentagelser i et ekkokammer, der kommer til at fylde.

Kl. 15:37

Første næstformand (Leif Lahn Jensen):

Spørgeren.

Kl. 15:37

Kim Edberg Andersen (NB):

Altså, nu er jeg jo højrefløjspolitiker, og jeg bliver nødt til lige at irettesætte. Det der med at være vidensbaseret er ikke nødvendigvis det, jeg bliver skudt i skoene, altså at det er det, som bliver sagt til mig inde på de sociale medier fra venstreorienterede og socialdemokrater. Det er bare sådan, at vi ikke lige blander æbler og pærer. Vi snakker ikke om algoritmer her; vi snakker om censur, der foregår på Facebook. Mener Socialdemokraterne, at det er o.k., at Facebook censurerer danske politikere?

Kl. 15:38

Første næstformand (Leif Lahn Jensen):

Ordføreren.

Kl. 15:38

Malte Larsen (S):

Der er faktisk retningslinjer for det. Det er noget af det, DSA tager fat i, altså at de sociale medier netop skal reagere, hvis der ligger ulovligt indhold. Altså, hvis den lovgivning, vi har, ikke overholdes på de sociale medier, skal de med det samme enten forholde sig til det eller tage det ned inden for ganske kort tid, for ellers risikerer de store bøder.

Kl. 15:38

Første næstformand (Leif Lahn Jensen):

Så siger vi tak til ordføreren. Der er ikke flere korte bemærkninger. Den næste, der er velkommen på talerstolen, er hr. Mads Fuglede fra Venstre. Kom nærmere. Velkommen.

Kl. 15:39

(Ordfører)

Mads Fuglede (V):

Tak for ordet. Vores hverdag udspiller sig i stigende grad og mere og mere på sociale medier. En stor del af vores demokratiske samtale foregår på sociale medier, og vi bliver hver dag eksponeret for en lang række opslag, og det er ikke altid til at gennemskue, hvordan de bliver reguleret. Jeg er lige endt i en underlig cyklus, hvor jeg hele tiden bliver mødt af opslag, der handler om en film, der hedder »The Goonies«, som jeg aldrig nogen sinde har set i mit liv, men som jeg hver dag har nye opslag om. Jeg sidder og tænker, hvordan jeg er endt der.

For nylig stod jeg her på den her talerstol og talte om AI, artificial intelligence. Og hvis man spørger en chatrobot, om Mads Fuglede nogen sinde har været straffet, så svarer den: Ja, det har Mads Fuglede, han har været straffet for landsforræderi. Den samme chatrobot kunne også svare, at Mads Fuglede var en tidligere konservativ kulturminister. Jeg ved ikke, hvad der pikerede mig mest: at jeg har været straffet for landsforræderi, eller at jeg har været konservativ. Men det var i hvert fald ikke sandt noget af det.

Med de sociale medier, deres udbredelse og deres markedsposition er de blevet meget magtfulde samfundsaktører, og de fylder mere og mere. Og de skal selvfølgelig tage et ansvar for, at det, der foregår der, også er sandfærdigt. Det er derfor nødvendigt, at vi får kigget nærmere på rammerne for den statslige regulering af det her. Jeg tror, at vi alle er enige om, at sociale medier hverken skal misbruges til at sprede terrorpropaganda, udnyttelse af børn eller misinformation eller påvirke en demokratisk valghandling i nævneværdig grad med falske oplysninger eller hadtale. Og vi skal være opmærksomme på decideret desinformation og robotgenereret indhold, da det angriber vores demokratiske processer ved at vildlede borgerne. Der skal være plads til alle slags holdninger, men når der er tale om bevidste forsøg på at vildlede og desinformere, skal platformene selvfølgelig reagere, og her har de et ansvar.

Sociale medier må også gerne sætte rammerne for, hvilket indhold der er tilladt på deres platform, ligesom andre virksomheder må have nogle krav til deres kunder. Men det er en svær balance. Alt, hvad hr. Mikkel Bjørn har nævnt fra talerstolen i dag, har ikke givet mig anledning til at tænke, at der var nogen som helst retfærdighed eller balance i den måde, man har censureret hr. Mikkel Bjørn eller hr. Morten Messerschmidt på. For vi må ikke udelukke folk på baggrund af deres politiske holdninger. Det er et problem, hvis bestemte opslag fjernes alene på grund af holdningens karakter. Det dræber den demokratiske debat. Der skal være plads til alle holdninger, også dem, der ikke lige er flest af.

For Venstre er det afgørende og vigtigt, at vi finder den rette balance mellem fjernelse af ulovligt indhold og forhindring af en utilsigtet indskrænkning af ytringsfriheden. Det er derfor, at der er behov for nogle klare regler på det her område. Og det er ikke noget, vi skal haste ind i. Jeg synes, at jeg hører mange her i dag sige, at vi skal gøre noget her og nu. Jeg tror, at vi skal gøre det her grundigt og rigtigt.

Jeg tror, at den rigtige måde at gøre det på er gennem Digital Services Act, forordningen om digitale tjenester, der fastsætter en række krav til onlineplatformes forpligtigelser og deres ansvar. Forordningen styrker bl.a. reglerne for nedtagning af ulovligt indhold, transparens omkring eksempelvis algoritmer og beskyttelse af mindreårige på sociale platforme. Samtidig styrker forordningen brugernes rettigheder, hvis deres indhold er blevet fjernet fra onlineplatforme. Det er sådan set blot for at sige, at det ikke er sådan, at der ingenting sker. Tværtimod er der stor opmærksomhed omkring reguleringen af vores sociale medier, og lige nu har jeg opfattelsen af, at meget af det er kørt løbsk.

Jeg oplever også, at de relevante ministre er stærkt optaget af de spørgsmål, som debatten rummer. Det synes jeg er positivt, selv om jeg synes, det er en meget, meget svær debat. Det er helt afgørende, at vi beskytter borgerne også på nettet, at vi finder balancen i den her debat, og at vi passer godt på det demokratiske rum, der desværre i alt for stor grad er flyttet ind på vores sociale medier. Tak for ordet.

Kl. 15:43

Første næstformand (Leif Lahn Jensen):

Tak for det. Der er en række spørgsmål, og det første er fra hr. Morten Messerschmidt. Værsgo.

Kl. 15:43

Morten Messerschmidt (DF):

Tak for en, synes jeg, reflekteret tale og en anerkendelse af, at der er et problem, især på Facebook. Jeg synes jo så, at det er besynderligt, at man kan lave en vedtagelsestekst, hvor ordet ytringsfrihed slet ikke indgår. For det er jo det, der er omdrejningspunktet her, altså at det er kendt, at der foregår censur af holdninger, og at det jo ikke er algoritmerne osv.

Den måde, det foregår på, er, som jeg forstår det, at der sidder nogle derude, som er uenige i de synspunkter, som Nye Borgerlige, Dansk Folkeparti, Trykkefrihedsselskabet eller andre på højrefløjen måtte have, og som rapporterer det ind, og det bliver så ledt over i sådan en hadtalekategori, selv om det sådan er fuldstændig almindelige synspunkter, og så bliver man bandlyst i flere måneder. Det er jo det, der er problemet. Nu hørte jeg så hr. Malte Larsen tidligere sige, at det ikke var det rigtige tema på et topmøde, og nu kan jeg jo se, at man på det seneste topmøde diskuterede Ukrainekrigen, og at man så diskuterede konkurrenceevne, det indre marked og energi.

Er hr. Mads Fuglede ikke enig i, at den demokratiske samtale er mindst lige så vigtig som det, at vi har et indre marked, og det, at vi har levering af energi?

Kl. 15:44

Første næstformand (Leif Lahn Jensen):

Ordføreren.

Kl. 15:44

Mads Fuglede (V):

Jo, det er jeg faktisk, hr. Morten Messerschmidt. Jeg synes, det er utrolig vigtigt, at vores demokratiske samtale kan folde sig ordentligt ud, og det gør mig meget, meget nervøs, at mange oplever, at deres holdninger bliver stemplet som hadtale eller andet, blot fordi man ikke er enig i en politisk korrekt dagsorden, der fungerer derude. Også selv om jeg ikke altid er enig i de ytringer, kan jeg jo ikke kende til dem, hvis der sidder nogle bag et slør, jeg ikke kan gennemskue, og fjerner dem fra den offentlige samtale. Det synes jeg er meget bekymrende.

Kl. 15:45

Første næstformand (Leif Lahn Jensen):

Spørgeren.

Kl. 15:45

Morten Messerschmidt (DF):

Jamen så kender jeg Venstre igen, altså at vi netop hellere vil høre de dumme synspunkter ude i lyset end lade den samle sig gedulgt rundtomkring, og i øvrigt vil vi gerne have, at alle synspunkter har muligheder for at komme til orde, medmindre det er en decideret opfordring til vold og ulovligheder osv.

Men når nu hr. Mads Fuglede så er enig i, at ytringsfriheden har den samme vigtighed som de temaer, man så på det seneste topmøde rent faktisk havde på dagsordenen, hvordan kan det så være, at hans regering ikke også vil sætte det her på en topmødedagsorden?

Kl. 15:46

Første næstformand (Leif Lahn Jensen):

Ordføreren.

Kl. 15:46

Mads Fuglede (V):

Altså, det er min opfattelse, at det her blev diskuteret i de rette fora og med den rette tyngde, så vi skal også passe på, at vi her ikke løber en åben dør ind. Jeg fornemmer – ellers fejllæser jeg fuldstændig debatten her i salen i dag – at der er stor enighed om, at det er en svær balance, men at man selvfølgelig skal kunne udtrykke sig frit, og at man samtidig ikke skal kunne misinformere på grov vis eller bruge sociale platforme til hadtale.

Kl. 15:46

Første næstformand (Leif Lahn Jensen):

Så er det hr. Mikkel Bjørn.

Kl. 15:46

Mikkel Bjørn (DF):

Tak for det, og tak til ordføreren for en, synes jeg egentlig også, fin tale. Men jeg bliver så yderligere bekymret, når ordføreren svarer på spørgsmål fra hr. Morten Messerschmidt. For det her er ikke en åben dør, der skal løbes ind. For det handler om helt almindelige borgerlige mennesker, der hver dag oplever, at ikke opfordringer til vold, men helt legitime demokratiske synspunkter, legitime borgerlige analyser angående eksempelvis indvandringens konsekvenser eller andet – jeg har selv oplevet det på egen krop – bliver begrænset af Facebook, ikke fordi der er nogle algoritmer, men fordi der sidder nogle mennesker derude, som ikke er enige i vores synspunkter, og som ønsker at begrænse os i vores synspunkter, og som gør det.

Hvorfor er regeringen ikke mere opmærksom på det? Altså, man vedtager her på baggrund af en forespørgselsdebat omkring ytringsfrihed på sociale medier en vedtagelsestekst, der ikke indeholder »ytringsfrihed«. Det virker da dybt, dybt bizart.

Kl. 15:47

Første næstformand (Leif Lahn Jensen):

Ordføreren.

Kl. 15:47

Mads Fuglede (V):

Jamen min åbne dør handlede om, at jeg opfatter, at der er en enighed i salen i dag om, at man skal have lov til at ytre sig frit, og at det, at der ikke står det, som hr. Mikkel Bjørn efterspørger, i teksten, ikke betyder, at regeringen pludselig er imod ytringsfrihed. Jeg tror, at regeringen er fuldstændig enig i, at alle skal have lov til at ytre deres politiske holdninger frit på sociale medier.

Kl. 15:48

Første næstformand (Leif Lahn Jensen):

Så er det spørgeren igen.

Kl. 15:48

Mikkel Bjørn (DF):

Men hvis det er så vigtigt, hvorfor i alverden har man så ikke skrevet det ind i den vedtagelsestekst, som man vedtager på baggrund af en forespørgselsdebat rejst af hr. Morten Messerschmidt og mig, der handler om ytringsfrihed? Altså, det er da det mest oplagte. Det svarer jo til, at vi laver en forespørgselsdebat om krigen i Ukraine, og man så ikke laver en vedtagelsestekst, som handler om fred, som handler om Ukraine, eller som handler om krig. Altså, jeg er igen nødt til at sige, at det virker dybt, dybt bizart.

Kl. 15:48

Første næstformand (Leif Lahn Jensen):

Ordføreren.

Kl. 15:48

Mads Fuglede (V):

Jamen der er jo værdier, som ligger implicit i forhold til en ordentlig demokratisk samtale. En af de værdier, der er implicit i enhver fornuftig demokratisk samtale, er, at man anerkender andres ret til at ytre sig frit, og man mener det også, selv om man måske ikke altid siger det. Men jeg vil gerne understrege – og det tror jeg jeg kan sige på vegne af hele regeringen – at regeringen bakker varmt op om, at alle kan ytre sig frit på sociale medier inden for de retningslinjer, der selvfølgelig skal være for at ytre sig frit.

Kl. 15:49

Første næstformand (Leif Lahn Jensen):

Så er det hr. Kim Edberg Andersen.

Kl. 15:49

Kim Edberg Andersen (NB):

Tak for det, og tak for en god tale. Det kan godt være, jeg ikke er politisk korrekt, men for nogle år siden fik jeg 7 dage i facebookfængsel, og det fik jeg, fordi der havde været en voldtægtssag i min hjemby, og hvor politiet havde været politisk korrekt først, og så efterfølgende gik de ud og sagde, at det så var en sort mand, og det kom jeg så til at formulere på den måde, at det havde været meget nemmere at sige det, og at man skulle glemme den politiske korrekthed – det var et politisk statement fra mig: Hvis man nu bare havde meldt ud fra starten, at manden var neger, havde vi i en forholdsvis hvid by som Aalborg nok vidst, hvem vi skulle kigge efter. 7 dage fik jeg, for jeg måtte ikke sige neger – det var ikke politisk korrekt. Det er bare, fordi jeg er så gammel, og det måtte man gerne, da jeg var ung. Sådan er det nogle gange med ordene. 7 dage – det er fint. Det er en privat virksomhed, der siger, at du ikke må sige neger på min platform – 7 dage, super.

Men det er ikke det, der er problemstillingen her. Det, hr. Mikkel Bjørn fortæller, er, at han har lavet et opslag, og det kan være hadsk, det kan være racistisk, det kan bryde alle Facebooks regler, og så håndterer de det. Men de begrænser ham igen efterfølgende. De censurerer politiske holdninger ud fra et enkelt forkert opslag. Mener Venstre, at det er i orden, at vi har en virksomhed, der tjener penge i Danmark, og som censurerer politiske holdninger?

Kl. 15:50

Første næstformand (Leif Lahn Jensen):

Ordføreren.

Kl. 15:50

Mads Fuglede (V):

Nej, og derfor var det et specifikt punkt i min tale at sige netop det om hr. Mikkel Bjørns oplevelser og også om hr. Morten Messerschmidts oplevelse med at blive sanktioneret af Facebook, nemlig at det finder jeg fuldstændig utilstedeligt.

Kl. 15:50

Første næstformand (Leif Lahn Jensen):

Spørgeren.

Kl. 15:50

Kim Edberg Andersen (NB):

Men så forstår jeg ikke demokratiet. Jeg blev valgt til Folketinget, fordi jeg tænkte, at vi lovgiver i Danmark. En virksomhed, der udøver deres virksomhed i Danmark, skal Folketinget vel lovgive for. Så hvorfor er Venstre ikke gået ud efterfølgende og har sagt, at selvfølgelig skal Facebook ikke censurere en hr. Mikkel Bjørn. Selvfølgelig må de tage ting ned, som de har et reglement for, men hvis hr. Mikkel Bjørns påstand er rigtig, bliver manden censureret efterfølgende af en virksomhed, og så står Venstre og siger i det danske Folketinget, at vi ikke skal lovgive, og at det skal vi have DSA til at gøre, muligvis og engang, og så kan vi efterfølgende gøre det. Hvorfor skal Folketinget ikke lovgive om censur mod en politiker i Danmark?

Kl. 15:51

Første næstformand (Leif Lahn Jensen):

Ordføreren.

Kl. 15:51

Mads Fuglede (V):

Fordi det danske Folketing er med i et samarbejde på et overstatsligt niveau, og fordi vi synes, det er et fornuftigere sted at løfte det, og så er vi flere om at løfte opgaven. Det tror jeg er helt normalt med sådan nogle virksomheder, der bryder mange nationale barrierer, og som ikke bare kan lokaliseres til at være ét sted, og så er det det mest fornuftige sted at håndtere en virksomhed, som er transnational.

Kl. 15:51

Første næstformand (Leif Lahn Jensen):

Så siger vi tak til ordføreren. Der er ikke flere korte bemærkninger. Den næste ordfører er fru Lisbeth Bech-Nielsen fra SF. Velkommen.

Kl. 15:51

(Ordfører)

Lisbeth Bech-Nielsen (SF):

Allerførst vil jeg gerne takke for, at vi har den her debat, der er utrolig spændende og ekstremt relevant, uanset hvor man måtte stå henne. For 5 år siden skrev jeg en bog om nogle af de her ting; den solgte ikke så godt. Det er en anden tid nu, det er en anden debat, vi har nu, og heldigvis for det.

Så er der lige indgangsbønnen, for den skal man altid huske, har jeg oplevet. Sociale medier gør også rigtig meget godt. Ny teknologi gør også rigtig meget godt. Kunstig intelligens gør også rigtig meget godt og kommer til at hjælpe os med mange ting fra medicin og vacciner til nye opfindelser osv. Men der er også bare en mørk side af det, og den bliver vi nødt til at tale om.

Jeg ved ikke, om jeg må flage med sådan noget her? (Første næstformand (Leif Lahn Jensen): Det gør vi normalt ikke).  Nej, okay. I SF er vi kommet med et udspil med 16 punkter, som handler om kunstig intelligens, og som også handler om sociale medier specielt rettet mod børn, hvilket jeg også har oplevet at vores statsminister er meget optaget af – både hvordan vi alle sammen bliver påvirket af det, men specielt også, hvordan vores børn bliver påvirket af det.

Jeg synes, at der lidt tegner sig en misfortælling om nogle af techgiganterne om, at de bare er almindelige virksomheder, og at man ikke skal blande sig i, hvad de laver. Når techgiganterne er monopoler eller i hvert fald har markedsmagt, er det jo, fordi de lever i en tid, hvor der ikke er ret meget monopollovgivning, hverken i USA eller herhjemme, og de bliver store på den måde, at de opkøber alle konkurrenterne – eller også efterligner de de features eller designelementer, de har. Så når Facebook ikke lykkes med at opkøbe Snapchat, kopierer de Snapchats funktioner ind i Instagram. Når man opdager, at TikTok lige pludselig er på vej til at blive verdens største sociale medie, kopierer man de her ultrakorte videoer, som beviseligt skaber afhængighed hos børn.

Den netværkseffekt, som de her techgiganter er bygget på, giver simpelt hen nogle mekanismer, hvor de kun er noget værd, hvis alle eller rigtig mange er til stede. Det er også derfor, vi gerne vil være der. Vi vil gerne være der, hvor vores venner og familie og de andre er. Der er ikke noget ved at være på et socialt medie, hvor man kun er en håndfuld mennesker. Derfor bliver de rigtig store, og derfor bliver de også større, end vi normalt i en markedsøkonomi med konkurrencelovgivning vil acceptere. Og derfor kan man ikke bare sige, at de er virksomheder som andre. De er blevet infrastrukturen i vores moderne samfund; de er blevet det sted, hvor vi har samtaler og debatter med hinanden. Derfor skal de også reguleres på den måde.

Som både statsministeren og erhvervsministeren var inde på, er der jo en DSA – en Digital Services Act, en forordning om digitale tjenester – på vej. Techgiganterne bliver omfattet af den lige om lidt, og alle andre inden for kort tid, og den er også rigtig god. Den er blevet omtalt som en grundlov for sociale medier, og det kommer til at være noget god lovgivning. Jeg er bange for, at hvis ikke vi også opjusterer på håndhævelsesdelen, ser vi noget af det, som vi også har set ved GDPR, altså at vi har noget god lovgivning – meget omfattende lovgivning – som ikke alle steder bliver håndhævet. Og hvis det bliver håndhævet, kommer techgiganterne med tusind jurister, som i årevis forhaler sådan en proces.

I forhold til det, vi diskuterer i dag, vil jeg sige, at jeg mener, at der skal være ekstremt vide rammer for ytringsfriheden på sociale medier. Det der argument med, at hvis du ikke kan lide lugten i bageriet, må du bare gå, gælder ikke, fordi de er så store. Hvor skal man gå hen? Hvis man vil deltage i diskussionen med andre, er det der, man er. Og derfor skal vi også sikre en ekstremt vidtstrakt grad af ytringsfrihed. Men ytringsfriheden har selvfølgelig også grænser. Det har den i alle demokratiske lande. Det har den også i grundloven. Der, hvor jeg synes at det måske største problem er på sociale medier, er, at enhver ytring ikke er lige eller sidestillet. Det er ikke sådan, som statsministeren sagde, at hvis jeg skriver et relativt neutralt opslag om sociale medier og ytringsfrihed, får det det samme push eller skub ud i verden, som hvis jeg bruger nogle meget voldsomme betragtninger eller ord og formuleringer. Derfor er algoritmerne i sig selv et problem.

Det sidste, jeg vil sige på de 7 sekunder, jeg har, er, at det er bevist nu, at den måde, sociale medier er designet på, er skadelig for vores børn.

Kl. 15:57

Første næstformand (Leif Lahn Jensen):

Tak for det. Så er det hr. Mikkel Bjørn.

Kl. 15:57

Mikkel Bjørn (DF):

Tak til ordføreren og SF for at understrege vigtigheden af ytringsfrihed i den her debat. Vi har jo indkaldt til den her forespørgselsdebat, fordi vi synes, at der er et problem i forhold til ytringsfrihed på sociale medier. Og det er jo også, hvad helt almindelige borgere oplever i vid udstrækning. Derfor virker det for mig dybt, dybt absurd, at regeringen ikke er opmærksom på vigtigheden af ytringsfrihed i den her debat. Der er ordførere, der har været på talerstolen og sige det, men alligevel bakker man op om en vedtagelsestekst, som slet ikke har ordet ytringsfrihed i teksten. Derfor er jeg rigtig glad for, at SF faktisk bakker op om en vedtagelsestekst, som selvfølgelig har ytringsfrihed med i teksten. Det er det, den her debat handler om. Det er det, vedtagelsesteksten burde handle om. Så tak til SF for en, synes jeg, fornuftig tilgang til debatten. Det ærgrer mig, at regeringen ikke bakker op om en ytringsfrihedsdagsorden i det her spørgsmål.

Kl. 15:58

Første næstformand (Leif Lahn Jensen):

Ordføreren.

Kl. 15:58

Lisbeth Bech-Nielsen (SF):

Tak. Nu fik jeg faktisk ikke læst forslaget til vedtagelse op før. Så det kan være, at jeg kan bruge min taletid på det nu.

Forslag til vedtagelse

»Sociale platforme er blevet et stadig større omdrejningspunkt for deltagelsen i den offentlige debat. Det kan derfor være et problem for debatten, hvis rammerne for den dikteres af sociale platforme.

Folketinget mener, at de sociale platforme skal tage ansvar for at sikre rammerne for en åben og fri debat med gensidig respekt og samtidig sætte effektivt ind over for ulovligt indhold.

Folketinget påpeger, at regeringen bør arbejde for at regulere sociale platforme og at sikre håndhævelsen af reglerne. Det gælder eksempelvis i forhold til at sikre respekten for ytringsfriheden, at algoritmerne bliver mere gennemsigtige og at modvirke afhængighedsskabende adfærdsdesign og datahøst.

Folketinget noterer, at DSA’en er et vigtigt første skridt.

Folketinget understreger, at håndhævelsen af DSA-forordningen er utrolig vigtig, og at regeringen skal arbejde aktivt for, at DSA-forordningen får bedst mulig effekt både nationalt og europæisk og kan rejse problemstillingen i relevante fora, i forbindelse med at ny EU-regulering træder i kraft.«

(Forslag til vedtagelse nr. V 20).

Kl. 15:59

Første næstformand (Leif Lahn Jensen):

Nu er det faktisk sådan, at vedtagelsesteksten er ud over ens taletid. Da den ikke blev læst op før, må ordføreren godt komme med et par bemærkninger til spørgeren, hvis der er et par. Ellers går vi bare videre til spørgsmål nr. 2.

Kl. 15:59

Lisbeth Bech-Nielsen (SF):

Jeg vil bare sige en kort bemærkning til ordføreren. Jeg mener, at ytringsfrihed bør stå i en vedtagelsestekst i en debat, der handler om ytringsfrihed. Dermed er det ikke sagt, at jeg tror, at vi alle sammen har den samme definition på ytringsfrihed eller ytringsfrihedens grænser, eller hvordan techgiganterne skal monitorere og håndhæve ytringsfriheden på sociale medier. Men ytringsfriheden har ekstremt vide rammer i Danmark, og jeg synes også, at den nogle gange bliver indsnævret for meget på sociale medier og andre gange slet ikke.

Så jeg synes, at det er urimeligt, hvis Mikkel Bjørn er blevet indskrænket i hans ytringsfrihed, efter at den pågældende sag er blevet håndteret.

Kl. 16:00

Første næstformand (Leif Lahn Jensen):

Spørgeren.

Kl. 16:00

Mikkel Bjørn (DF):

Tak for det. Vi i Dansk Folkeparti bakker op om den vedtagelsestekst, som SF er kommet med, for vi synes, at det er en fin tekst. Vi synes jo, at ytringsfriheden er vigtig. Og det ærgrer os, at regeringen ikke er mere lydhør over for, at der sidder rigtig, rigtig mange borgere derude og jævnligt oplever, at deres ytringsfrihed indskrænkes af sociale medier. Det er selvfølgelig et kæmpeproblem, at der sidder mediemastodonter med monopollignende status og begrænser folks ytringsfrihed i sådan vid udstrækning, som det er tilfældet.

Kl. 16:00

Første næstformand (Leif Lahn Jensen):

Værsgo, ordføreren.

Kl. 16:00

Lisbeth Bech-Nielsen (SF):

Tak. Jeg er enig i det principielle, det er jeg virkelig. Og ved siden af det mener jeg også, at der er det lidt mærkelige modsatrettede problem, nemlig at meget voldsomt indhold på sociale medier algoritmisk får mere medfart. Og jeg siger slet ikke, at det er det, der er sket i hr. Mikkel Bjørns tilfælde. Det er bare en generel bemærkning om, at det er to lidt underlige modsatrettede tendenser, som vi ser på sociale medier. På den ene side er der noget meget voldsomt indhold, der får mere medfart, og på den anden side er der en relativt vilkårlig grad af censur.

Kl. 16:01

Første næstformand (Leif Lahn Jensen):

Så er det hr. Morten Messerschmidt.

Kl. 16:01

Morten Messerschmidt (DF):

Tak for en rigtig fin tale, nuanceret og fornuftig. Som hr. Mikkel Bjørn har sagt, kan vi i Dansk Folkeparti i hvert fald godt bakke op om den vedtagelsestekst. Jeg vil sige, at jeg er rigtig ærgerlig over, at der tilsyneladende ikke kan være borgerlig enighed om det, for det er fornuftige ord.

Jeg får næsten dagligt henvendelser på Facebook fra folk, der for ting, som i min bog i hvert fald betragtes som fuldstændig almindelige udsagn, er blevet sanktioneret på Facebook. Det kan være som Nick Mogensen, der var spidskandidat i Vestjyllands storkreds for Nye Borgerlige, og som fik at vide, at han skulle underlægges censur for at have brugt ordet oikofobi, der altså er det modsatte af xenofobi. Man kan jo ikke ligefrem sige, at det er hadtale at bruge sådan et græsk udtryk. Det kan være som hr. Michael Pihl, der er næstformand i Trykkefrihedsselskabet, for at have omtalt Tommy Robinson, og der er flere fra Trykkefrihedsselskabet. Det gælder Pernille Vermund som formand for Nye Borgerlige.

Det, jeg kunne tænke mig at høre, er, om ordføreren, der jo nok ikke følger dem her lige så nidkært, som jeg gør, har kendskab til, at der er den samme forfølgelse af venstreorienterede synspunkter. Får ordføreren også henvendelser fra folk, der er blevet udsat for censur?

Kl. 16:02

Tredje næstformand (Karsten Hønge):

Tak. Ordføreren.

Kl. 16:02

Lisbeth Bech-Nielsen (SF):

Jeg har fået nogle henvendelser fra nogen, der også er kommet i en form for karantæne eller lignende af forskellig art. Det er noget, hvor det simpelt hen er kafkask, og hvor de ikke kan se, hvad meningen er med udelukkelsen. Der er andre, som er på den yderste venstrefløj, og som også har sagt noget om, det kan være Palæstina eller sydamerikanske grupperinger eller andet, men alt sammen inden for lovens grænser.

Der mener jeg virkelig, at vi skal gøre to ting. Det ene er, at vi skal sikre den samme ytringsfrihed på sociale medier, som der er i den verden, vi går rundt i og befinder os i her. Det andet er, at vi skal stille krav til, at man algoritmisk også ligebehandler den slags udsagn, altså at der er neutral grund, for det er simpelt hen det, der også giver os nogle problemer, tror jeg. Hvis man opfylder de to ting, tror jeg, vi får en meget bedre og mere ærlig debat med hinanden.

Kl. 16:03

Tredje næstformand (Karsten Hønge):

Hr. Morten Messerschmidt.

Kl. 16:03

Morten Messerschmidt (DF):

Tak for det gode svar. Vi har jo inden for andre dele af konkurrencelovgivningen det, der hedder dominerende stilling, altså at hvis man er en meget, meget stor virksomhed, hvad end det er inden for farmaceutbranchen eller transportbranchen osv., gælder der nogle særlige hensyn, som gør, at man skal udvise en særlig disposition eller et særligt hensyn til sine konkurrenter.

Er fru Lisbeth Bech-Nielsen enig i, at når vi taler om den politiske debat og egentlig også den kommercielle ytringsfrihed i dag, har Facebook en dominerende stilling i Vesten?

Kl. 16:04

Tredje næstformand (Karsten Hønge):

Ordføreren.

Kl. 16:04

Lisbeth Bech-Nielsen (SF):

Det er jeg uden tvivl. Og det er ikke noget, jeg skal kloge mig på; det er der jo masser af eksperter i konkurrenceret der har fastslået at de har. Derfor synes jeg jo også, at man bliver nødt til at gøre en af flere ting. Enten bliver man nødt til at splitte mastodonter op, og det er måske ikke den rigtige vej at gå, eller også bør man se på dem som en del af en ny infrastruktur og sige, at de skal underlægges en form for forsyningslovgivning, som vi også gør inden for anden infrastruktur, hvor vi måske bliver nødt til at leve med naturlige monopoler eller nogen, der har en vis størrelse. Men så har de nogle særlige forpligtelser.

Kl. 16:04

Tredje næstformand (Karsten Hønge):

Den næste ordfører er fru Betina Kastbjerg, Danmarksdemokraterne.

Kl. 16:05

(Ordfører)

Betina Kastbjerg (DD):

Tak for ordet. Jeg vil gerne starte med at understrege, at jeg er enig i, at ytringsfrihed er en grundlæggende rettighed, der bør værnes om og beskyttes. Det er afgørende for et demokratisk samfund, at alle borgere gives mulighed for at udtrykke deres meninger og deltage i offentlige debatter.

Selv om jeg måske ikke deler den opfattelse, at Facebooks censur af indvandringskritiske brugere er et demokratisk og samfundsmæssigt problem i sig selv, forstår jeg jeres bekymring. Vi skal altid være opmærksom på at sikre, at ytringsfriheden ikke bliver indskrænket unødigt. Det er vigtigt at sikre, at der findes en rimelig balance mellem at bekæmpe skadeligt eller ulovligt indhold og så at bevare ytringsfriheden.

Jeg må da også tilføje, at jeg også nogle gange falder over nogle kommentarer, hvor jeg tænker, at det ikke hører hjemme på et socialt medie; hvis vedkommende skulle have sagt det ansigt til ansigt med en anden, er jeg ret sikker på at det ikke var blevet sagt. Vores sociale medier har desværre udviklet sig til platforme, hvor man kan sidde bag skærmen og skrive nærmest hvad som helst, og det synes jeg heller ikke er i orden.

Man skal også huske på, at der sidder mange unge mennesker og børn og læser med, og det vil sige, at de også får en opfattelse af, at det er o.k. at svine hinanden til på f.eks. Facebook, og jeg synes også, vi har en pligt til at sørge for, at de unge mennesker får en sund tilgang til, hvad man kan tillade sig at skrive på f.eks. Facebook.

Så det er helt klart en balancegang, og den kan være svær. Jeg håber, at den politiske debat, vi har om emnet i dag, kan skabe et fokus, der kan sikre en mere sober tone på de sociale medier, og at vi kan skabe et digitalt miljø, der er mere ansvarligt og respektfuldt. Tak for ordet.

Kl. 16:06

Tredje næstformand (Karsten Hønge):

Den første korte bemærkning er til hr. Morten Messerschmidt, Dansk Folkeparti.

Kl. 16:06

Morten Messerschmidt (DF):

Jeg må indrømme, at det er dybt forunderligt, at Danmarksdemokraterne vælger at stille sig på den forkerte side af historien også her. Altså, at man forstår, at det kan være et demokratisk problem, at totalt legitime indvandrerkritiske synspunkter bliver censureret, men at man ikke nødvendigvis deler synspunktet. Altså, hvad er det for noget?

Som et parti, der har slået sig op på, at Muhammedtegningerne skal bringes i folkeskolen og ytringsfriheden er en dansk værdi osv. osv., er man nu med på en vedtagelsestekst, der ikke engang benytter sig af ordet ytringsfrihed, og man siger: Ja ja, i forhold til censur og sådan nogle ting kan vi godt forstå, at der er nogle, der virkelig bliver trætte af det og kede af det, men vi deler ikke synspunktet.

Altså, jeg må virkelig sige, at det her er en sorgens dag, når man ser, hvad Danmarksdemokraterne er ved at udvikle sig til.

Kl. 16:07

Tredje næstformand (Karsten Hønge):

Ordføreren.

Kl. 16:07

Betina Kastbjerg (DD):

Jeg ved ikke helt, om der var et spørgsmål i det. Men jeg er med på, at der i vedtagelsesteksten ikke står ytringsfrihed, men der står, at vi skal sikre »rammerne for en åben og fri debat med gensidig respekt«. Det er vel bare en fortolkning, om det er ytringsfrihed eller ikke lige decideret det ord, der står der.

Kl. 16:07

Tredje næstformand (Karsten Hønge):

Jeg vil sige, at det ikke behøver at være spørgsmål. Det er korte bemærkninger, man får, og som hr. Morten Messerschmidt nu får igen.

Kl. 16:07

Morten Messerschmidt (DF):

Ja, til tider kan det nærmest være en fordel ikke at svare. Altså, det er da fuldstændig afgørende, at ordet ytringsfrihed indgår. Altså, jeg tror, ytringsfrihed er et af de allermest centrale begreber på vores værdiskala.

At Danmarksdemokraterne fuldstændig lukker øjnene for, at Trykkefrihedsselskabet, kollegaer fra Dansk Folkeparti, kollegaer fra Nye Borgerlige, kollegaer hele vejen over landet bliver censureret for at fremføre synspunkter, som det da godt kan være Danmarksdemokraterne ikke deler, men som dog er legitime, at man ikke kan se, at det er et problem, som skal adresseres i en vedtagelsestekst, er godt nok en skuffelse.

Kl. 16:08

Tredje næstformand (Karsten Hønge):

Ordføreren.

Kl. 16:08

Betina Kastbjerg (DD):

Altså, nu kender jeg ikke til de ting fra henholdsvis hr. Morten Messerschmidt og hr. Mikkel Bjørn, der er blevet censureret på Facebook. Men jeg tror da godt, vi kan blive enige om, at tonen på Facebook er blevet meget, meget rå, og det tror jeg da heller ikke at Dansk Folkeparti synes er en fordel.

De ting med had og terror, der bliver censureret, eller hvis der står noget omkring Islamisk Stat, er jeg da ret sikker på Dansk Folkeparti er enige i skal censureres.

Kl. 16:08

Tredje næstformand (Karsten Hønge):

Den næste korte bemærkning er til hr. Kim Edberg Andersen, Nye Borgerlige.

Kl. 16:09

Kim Edberg Andersen (NB):

Jeg bliver nødt til at grave i det der med, at Danmarksdemokraternes tilsyneladende ikke mener, at det er et demokratisk problem, men det går jeg ud fra at Danmarksdemokraternes politikere finder ud af at det er, når de selv bliver ramt at censuren, f.eks. næste gang der er valgkamp. Så er det dæleme et demokratisk problem, at man ikke har adgang til en platform, som dybest set 99 pct. af politikerne herinde er afhængig af for at slå den nærmeste modstander på den lokale liste. Det er et kæmpe demokratisk problem.

Så vil jeg bare lige korrigere – og det er mest en kommentar: Altså, dem, der er på min blokeringsliste, fordi de er for dumme til at udtrykke sig ordentligt og derfor bliver blokeret – og der er vel et par tusind efterhånden – er altså ikke unge mennesker. De unge mennesker snakker faktisk noget pænere til hinanden end os gamle gråhårede hoveder. Det er ikke de unge, der er problemet i forhold til hverken hadtale eller at tale grimt til hinanden, for de forstår tingene på en anden måde. De har fundet en udvej uden hjælp fra politikerne.

Men jeg vil gerne lige holde Danmarksdemokraterne fast på det her. Det er da et demokratisk problem, at man bliver begrænset i sin ytringsfrihed af Facebook. Det må Danmarksdemokraterne da mene.

Kl. 16:10

Tredje næstformand (Karsten Hønge):

Ordføreren.

Kl. 16:10

Betina Kastbjerg (DD):

Jamen selvfølgelig skal man have lov til at ytre sig, men Facebook er jo et privat medie, som har fastsat nogle regler for, hvad der må blive skrevet på deres platform. Nu kommer den her forordning, som forhåbentlig kommer til at hjælpe med at regulere de her ting, og den  træder i kraft februar næste år, tror jeg erhvervsministeren sagde. Jeg håber da, at den også vil hjælpe med at regulere de her ting.

Kl. 16:10

Tredje næstformand (Karsten Hønge):

Spørgeren.

Kl. 16:10

Kim Edberg Andersen (NB):

Så skulle Danmarksdemokraterne have fulgt med i debatten, og det siger jeg ikke af mangel på respekt. Det handler jo ikke om, hvorvidt hr. Mikkel Bjørn er en tåbe, der har sagt noget, som er hadtale. Det er ikke det, der er problemstillingen. Problemstillingen er, at efter de har fjernet det, som hr. Mikkel Bjørn ikke måtte sige, bliver han begrænset i sin ytringsfrihed, fordi de skruer ned for, hvor langt han kan nå ud. Jeg ved godt, at man kan gemme sig bag, at det jo er deres ret at gøre det, men det er censur, det er at undertrykke politiske holdninger, som man på en eller anden måde ikke er enig i.

Kl. 16:11

Tredje næstformand (Karsten Hønge):

Ordføreren.

Kl. 16:11

Betina Kastbjerg (DD):

Igen vil jeg sige, at jeg ikke kender den konkrete sag, og jeg ved ikke, hvad der er blevet censureret. Men det er klart, at hvis man finder ud af, at det er en fejl, så skal man selvfølgelig åbne op for Mikkel Bjørns konto igen, og så skal Mikkel Bjørn igen have lov til at skrive om og debattere de emner, der optager ham.

Kl. 16:11

Tredje næstformand (Karsten Hønge):

Næste korte bemærkning er til hr. Mikkel Bjørn, Dansk Folkeparti.

Kl. 16:11

Mikkel Bjørn (DF):

Tak for det. Jeg må i lighed med andre ordførere ytre min bekymring og undre mig over, at Danmarksdemokraterne stiller sig på regeringens side i et spørgsmål, der vedrører ytringsfrihed på sociale medier. Ordførerens parti stiller sig bag en vedtagelsestekst, som handler om, at de sociale medier er private virksomheder, der kan fastsætte egne vilkår og betingelser for anvendelse af deres tjenester. Altså, i det her spørgsmål, der vedrører ytringsfrihed på de sociale medier, stiller man sig på de sociale mediers side. Det må jeg sige undrer mig. Det undrer mig virkelig, for der sidder bare, har jeg selv oplevet, rigtig mange borgere og oplever og mærker, hvordan de bliver begrænset i deres ytringsfrihed af ikke en privat virksomhed, men en mastodont af en medievirksomhed, der sidder med monopollignende status på de sociale medier.

Kl. 16:12

Tredje næstformand (Karsten Hønge):

Ordføreren.

Kl. 16:12

Betina Kastbjerg (DD):

Som jeg også lige sagde før, står der i vedtagelsesteksten, at vi opfordrer til, at man skal sikre rammerne for en åben og fri debat med gensidig respekt. Det kan jeg ikke helt forstå ikke også indbefatter ytringsfrihed. Jeg er med på, at ordet ikke står der.

Kl. 16:12

Tredje næstformand (Karsten Hønge):

Spørgeren.

Kl. 16:12

Mikkel Bjørn (DF):

Det er, fordi man har skrevet under på en vedtagelsestekst, som i stedet for at understrege vigtigheden af ytringsfrihed understreger vigtigheden af, at det jo er private virksomheder, der selv tilrettelægger graden af ytringsfrihed på deres monopollignende mediemastodont af en medievirksomhed. Når vi taler om virksomheder med monopollignende status, er det ikke private virksomheder som alle mulige andre i fri konkurrence, hvor de selv tilrettelægger deres retningslinjer og vi ikke skal blande os i det. Det er mediemastodonter, og vi har som lovgivere selvfølgelig et ansvar for at blande os.

Kl. 16:13

Tredje næstformand (Karsten Hønge):

Ordføreren.

Kl. 16:13

Betina Kastbjerg (DD):

Selvfølgelig er der et dilemma i det her. Nu var der også flere ordførere, der nævnte det her med techgiganter og den måde, som de tapper data på fra vores unge mennesker, der sidder og spiller spil osv. Jeg ved, at vi skal have et borgerforslag på torsdag. Så selvfølgelig er det en vigtig debat, men jeg er ikke enig med hr. Mikkel Bjørn i, at vi ikke bakker op om, at vi skal sikre det her. Det står bare på en anden måde.

Kl. 16:13

Tredje næstformand (Karsten Hønge):

Næste korte bemærkning er til hr. Peter Kofod, Dansk Folkeparti.

Kl. 16:13

Peter Kofod (DF):

Tak for det. Den væsentligste politiske debat i et land som Danmark foregår jo for en stor dels vedkommende på Facebook eller på andre af Metas platforme i dag, og jeg er meget bekymret for, at den lange tradition, vi har haft i Danmark, hvor det er Folketinget, der i straffeloven ligesom forholder sig til, hvor langt man kan gå, understøttet af vores uafhængige domstole, men jo også sekunderet af debat blandt frie medier, er ved at blive afløst af en eller anden form for amerikanske begrænsninger for nogle amerikanske platforme, der oversvømmer os og jo i virkeligheden udkonkurrerer den måde, vi altid ligesom har sat begrænsningerne på.

Er Danmarksdemokraterne ikke enige i, at det er et problem, at der kommer private virksomheder, som det her jo er – som Facebook er – med nogle importerede begrænsninger for, hvad man kan tillade sig at sige, og som jo lægger nogle helt andre grænser end det, et flertal i Folketinget har lagt, f.eks. i de begrænsninger, der er i straffeloven?

Kl. 16:14

Tredje næstformand (Karsten Hønge):

Ordføreren.

Kl. 16:14

Betina Kastbjerg (DD):

Jeg kan sagtens følge hr. Peter Kofods bekymring. Nu er jeg jo ny i også at skulle bruge de sociale medier, i hvert fald rent politisk, og jeg er ikke blevet begrænset i noget endnu. Det kan sagtens være, jeg kommer ud for det, ligesom hr. Peter Kofod eller hr. Mikkel Bjørn har prøvet. Men jeg er også bare nødt til at sige, at jeg også bare er glad for, at der er nogle begrænsninger, så man ikke kan skrive, hvad man har lyst til derinde. Det kan være, at man kan opfordre til at støtte Ku Klux Klan eller Islamisk Stat, som jeg sagde. Der må Dansk Folkeparti da også være enige i, at det er godt, der er nogle begrænsninger, så alt ikke kan skrives på de sociale medier.

Kl. 16:15

Tredje næstformand (Karsten Hønge):

Spørgeren.

Kl. 16:15

Peter Kofod (DF):

Jeg tror ikke, der er noget parti i Folketinget, der mener, at man skal have lov til at skrive alt. Der findes jo også klare begrænsninger for ytringsfriheden. Tag et eksempel som injurier. Så der er jo ikke nogen herinde, tror jeg, der synes, at man bare skal have lov til at sige, hvad man vil.

Det, jeg synes er et problem, er, at der er nogle private virksomheder, der med nogle lukkede algoritmer og ud fra nogle demokratiske, eller det ved jeg ikke om de er, debatter i et land, der ligger meget langt herfra, sætter nogle nye standarder for, hvad man kan tillade sig og få lov til at mene i den offentlige debat, og hvor man bare bliver fuldstændig fjernet. For det jo det, som nogle debattører oplever at de bliver. Der er jeg bare overrasket over, at Danmarksdemokraterne stiller sig på regeringens side og ikke er blandt de partier, der siger, at vi skal stå ...

Kl. 16:16

Tredje næstformand (Karsten Hønge):

Tak! Ordføreren.

Kl. 16:16

Betina Kastbjerg (DD):

Der kom jo ikke rigtig et spørgsmål.

Kl. 16:16

Tredje næstformand (Karsten Hønge):

Jeg må sige igen, at man ikke behøver at stille spørgsmål. Det hedder korte bemærkninger, så man har mulighed for at reflektere over det.

Men der er ikke flere ønsker om korte bemærkninger. Så tak til fru Betina Kastbjerg, Danmarksdemokraterne. Næste ordfører er hr. Lars-Christian Brask, Liberal Alliance.

Kl. 16:16

(Ordfører)

Lars-Christian Brask (LA):

Tak for det. Jeg vil starte et helt andet sted, nu når jeg har siddet og lyttet til denne her debat. For der er ikke nogen tvivl om, at sociale medier stadig væk er noget relativt nyt og uprøvet flere steder. Statsministeren sagde, at det her, som vi kender, er et traditionelt medie, og det er det jo ikke en til en. Det er måske mere og snarere et digitalt forsamlingshus.

Jeg har været mange år i lokalpolitik, og der er forsamlingshuse en del af den debat, der foregår. Men ude i de forsamlingshuse, hvor jeg har været, har jeg faktisk to gange oplevet, at folk er blevet bedt om at forlade stedet og faktisk også er blevet bortvist på ubestemt tid. Det er private foretagender, ligesom Facebook, som det drejer sig om i det her tilfælde, også er et privat foretagende. Og der er jo ikke nogen, der siger, at vi skal være en del af det her private foretagende. Vi skriver endda under på nogle regler og nogle vedtægter kaldet ordens- og husregler, når vi deltager i debat på de sociale medier. Så det er egentlig ikke så meget anderledes end i den fysiske verden, hvor vi også kan blive bortvist, og hvor vi også kan få sanktioner, hvis ikke vi opfører os efter de ordens-og husregler, der gælder dér.

Hr. Malte Larsen har allerede fortalt, hvad vej vi går, så den konklusion kan jo ikke overraske så mange. I Liberal Alliance bakker vi op om den regulering, der er vedtaget i EU, altså denne her Digital Services Act, den forordning, som bl.a. skal sikre, at man som bruger af sociale medier ikke eksponeres for vildledende fakta og hadefulde og racistiske ytringer. Det er ikke nogen nem debat. Der er flere nuancer. Så tak til Dansk Folkeparti for at bringe det op i Folketingssalen. Det ændrer dog ikke på den konklusion, at vi i Liberal Alliance tilslutter os regeringens vedtagelsestekst.

Kl. 16:19

Tredje næstformand (Karsten Hønge):

Der er en kort bemærkning til hr. Mikkel Bjørn, Dansk Folkeparti.

Kl. 16:19

Mikkel Bjørn (DF):

Tak for det. Jeg må sige, at jeg ikke er videre overrasket over , at regeringen stiller sig på Liberal Alliances side og at Liberal Alliance stiller sig på regeringens side i et spørgsmål, der vedrører mediemastodonter med monopollignende status på det her område. Det burde sikre ytringsfriheden for helt almindelige danskere og for helt almindelige borgere, der sidder derude og oplever, hvordan lyssky algoritmer og virksomheder ikke har nogen form for gennemsigtighed i deres regulering af almindelige menneskers ytringsfrihed. Det er ligesom der, hvor Liberal Alliance stiller sig, og det er der, hvor regeringen stiller sig. Jeg havde bare håbet, at regeringen og også Liberal Alliance havde stillet sig på den almindelige borgers side i det her spørgsmål, altså på ytringsfrihedens side; på den side, hvor almindelige menneskers ytringsfrihed bliver sikret.

Kl. 16:20

Tredje næstformand (Karsten Hønge):

Ordføreren.

Kl. 16:20

Lars-Christian Brask (LA):

Jamen Liberal Alliance ønsker, at vi skal efterleve love og regler, og i det her tilfælde er der ordens- og husregler på Facebook, og dem skal man selvfølgelig efterleve. Jeg kender ikke til, hvorfor hr. Mikkel Bjørn konkret er blevet frataget retten til at agere på Facebook. Der er også nogle instanser og nogle procedurer, der gør sig gældende i forhold til at appellere det.

Kl. 16:20

Tredje næstformand (Karsten Hønge):

Spørgeren.

Kl. 16:20

Mikkel Bjørn (DF):

Jeg tror sådan set, at nøgleordet her gennemsigtighed. Jeg har ikke noget imod, at man har nogle retningslinjer for, hvad man må ytre på en platform. Så skriver man under på, at det godkender man, og så det er ligesom fint. Så accepterer man det, og når de så bliver brudt, ryger man ud igen. Udfordringen er, at der ikke er nogen gennemsigtighed. Det her er en sort boks. Det er et sort hul, og ingen mennesker kan få indsigt i, hvad det er for nogle retningslinjer, som det bliver forventet af en at man overholder som borger på de her medier.

Kl. 16:21

Tredje næstformand (Karsten Hønge):

Ordføreren.

Kl. 16:21

Lars-Christian Brask (LA):

Så er det godt, at vi får Digital Services Act, der kan hjælpe os på rette vej, med hensyn til hvordan vi skal agere digitalt.

Kl. 16:21

Tredje næstformand (Karsten Hønge):

Næste korte bemærkning er til hr. Peter Kofod, Dansk Folkeparti.

Kl. 16:21

Peter Kofod (DF):

Tak for det. Hvis man ikke ser noget problem i den måde, som Facebook eller Meta administrerer ytringsfrihed på, må det vel have den naturlige konsekvens, at man heller ikke ønsker, hvad skal man sige, en større åbning i forhold til de bestemmelser, der er i straffeloven, som jo begrænser ytringsfriheden, hvor der er, må man sige, meget klar forskel på det, som er Metas grænser, Facebooks grænser, og det, der er et flertal i Folketingets begrænsninger.

Så jeg skal bare lige vide, om Liberal Alliance opgiver nogle af de synspunkter, man traditionelt har haft, hvor man jo bl.a. sammen med Dansk Folkeparti har været med til at bekæmpe § 266 b eksempelvis.

Kl. 16:22

Tredje næstformand (Karsten Hønge):

Ordføreren.

Kl. 16:22

Lars-Christian Brask (LA):

Liberal Alliance er for ytringsfrihed og begrænset censur – det siger sig selv. Men det her er en privat organisation, der har nogle regler, der gælder for den her private organisation.

Kl. 16:22

Tredje næstformand (Karsten Hønge):

Spørgeren.

Kl. 16:22

Peter Kofod (DF):

Jo, men i alle andre tilfælde har vi masser af lovgivning, der stiller en masse krav til de private virksomheder, der ønsker at operere i Danmark. Det er jo ikke noget nyt; det er jo det, 179 medlemmer herinde lovgiver for hver dag – det er jo, hvordan vi ønsker at private virksomheder skal have lov til at kunne leve deres liv og ligesom være en del af det danske fællesskab. Så det ser jeg egentlig ikke som noget principielt brud.

Men vil ordføreren give mig ret i, at Liberal Alliance jo med den her ordførertale siger meget klart, at der ligesom er to regelsæt, der gælder – der er det, som straffeloven dækker, og så er der det, som Facebook selv som virksomhed sætter op? Og der er jo meget lang vej imellem. Kan man ikke se, at det er ret paradoksalt?

Kl. 16:23

Tredje næstformand (Karsten Hønge):

Ordføreren.

Kl. 16:23

Lars-Christian Brask (LA):

Nej, det kan jeg sådan set ikke. Og jeg kan jo vende tilbage til det eksempel, jeg startede med. Man kan tage det fysiske forsamlingshus, hvor man jo også kan blive bortvist – hvor man også kan få at vide, at man ikke efterlever de ordens- og husregler, der gør sig gældende, og derfor kan blive bortvist. Det er jo også et brud på ytringsfriheden, men hvis ikke man efterlever de regler, der er, så kan man godt blive smidt ud af forsamlingshuset – det fysiske såvel som det digitale.

Kl. 16:23

Tredje næstformand (Karsten Hønge):

Næste korte bemærkning er til hr. Morten Messerschmidt, Dansk Folkeparti.

Kl. 16:23

Morten Messerschmidt (DF):

Men det er nok meget få forsamlingshuse i Danmark, der har den samme dominerende stilling, som Facebook har i forhold til den politiske debat – det er jo det, der er hele pointen her. Og jeg synes, det er vildt paradoksalt, at man som parti kan mene, at man skal fjerne den i øvrigt totalitære bestemmelse i straffelovens § 266 b, men så i øvrigt finder det helt naturligt, at et medie, som er privatejet og totalt dominerende for debatten, gerne må indføre den bestemmelse – og de må også gerne indføre nogle, der endnu voldsommere. Altså, må jeg minde ordføreren om, at hans partifælle Henrik Dahl for ikke så lang tid siden skrev følgende:

»Langsomt sænker mørket sig over Europa. Vi kan holde alle de skåltaler, vi har lyst til, om de frihedsrettigheder, vores forfædre i en lang, sej kamp mod tyranniet tilkæmpede sig. Men sandheden er: Flere og flere steder på kontinentet er man ikke længere fri til at sige, hvad man oprigtigt mener og tænker.«

Er det kun hr. Henrik Dahls synspunkt, for det er da tydeligvis ikke hr. Lars-Christian Brasks?

Kl. 16:24

Tredje næstformand (Karsten Hønge):

Ordføreren.

Kl. 16:24

Lars-Christian Brask (LA):

Vi er meget fortrøstningsfulde i forhold til Digital Services Act, og at vi kommer til at justere de dominerende spillere, der er på det marked. Det er stadig væk et frit valg, om man har lyst til at være en del af den platform, hvis vi snakker Facebook helt specifikt. Hvis ikke man har lyst til at være en del af det, så behøver man det ikke. Det har man friheden til at vælge fra, og man har friheden til at vælge det til, hvis man i øvrigt opfører sig som reglerne foreskriver for at være en del af det fællesskab.

Kl. 16:25

Tredje næstformand (Karsten Hønge):

Spørgeren.

Kl. 16:25

Morten Messerschmidt (DF):

Hvad skal man vælge til? Altså, hvad er det for et alternativ til den fri debat og udveksling af synspunkter, som hr. Lars-Christian Brask vil foreslå dem, der ikke ønsker at underlægge sig Facebooks censur? Hvad er alternativet, som har den samme udbredelse og karakter?

Kl. 16:25

Tredje næstformand (Karsten Hønge):

Ordføreren.

Kl. 16:25

Lars-Christian Brask (LA):

Det kan jeg ikke svare på. Jeg tror, at Facebook er relativt dominerende, men der er andre platforme.

Kl. 16:25

Tredje næstformand (Karsten Hønge):

Næste korte bemærkning er til hr. Kim Edberg Andersen, Nye Borgerlige.

Kl. 16:25

Kim Edberg Andersen (NB):

Det er fordi, det kører fuldstændig i ring altså. Til et krobal kan man blive smidt ud, hvis man er oppe at slås – det er rigtigt. Men vi laver regler for, at hvis du så går hen til den næste kro, må de ikke nægte dig at komme ind, fordi du har forkerte sko på. Jeg er gammel dørmand, så det ved jeg at man ikke måtte sige til dem. Man må heller ikke nægte det på grund af hudfarve, det har vi også lovgivet for her. Man kan også se det andre steder. Ordførerens parti var rigtig gode på TikTok – al ære og respekt for det – kæmpe gode på TikTok. TikTok er lige blevet forbudt i en stat i USA, nemlig i Montana.

Problemstillingen her er jo, at hvis ordførerens parti næste gang også kun er god på TikTok, er jeg helt sikker på, at ordføreren ville synes, det var rigtig, rigtig træls, hvis TikTok så censurerede Liberal Alliances politikere. For det er det, det her går ud på, det handler om censur. Det er ikke det der med, hvis man bryder husreglerne; for de har ikke smidt hr. Mikkel Bjørn ud af Facebook – de har bare begrænset hans rækkevidde.

Kl. 16:26

Tredje næstformand (Karsten Hønge):

Ordføreren.

Kl. 16:26

Lars-Christian Brask (LA):

Nu er jeg ikke selv på TikTok, så det kan jeg jo nok leve med, men jeg ville være ked af det, hvis jeg opførte mig på sådan en måde, at jeg ikke kunne være på Facebook – men det har jeg heller ikke tænkt mig at gøre.

Kl. 16:26

Tredje næstformand (Karsten Hønge):

Spørgeren.

Kl. 16:26

Kim Edberg Andersen (NB):

Men problemet er jo, at mennesker ikke altid er så polerede som ordføreren i måden, de har lært at skrive og udtrykke sig på om fakta. Nogle mennesker rammer ind i den her mur af censur, fordi de udtrykker sig sådan lidt bonderøvsk, sådan lidt direkte, sådan lidt upoleret, sådan ikke højtuddannet nok. Det er det, der sker.

Så det, jeg kan konkludere, er, at det synes Liberal Alliance er o.k. Os, der er lidt understuderede, kan blive censureret, fordi vi ikke er politisk korrekte nok til at agere på Facebook. Er det ikke bare helt korrekt konkluderet?

Kl. 16:27

Tredje næstformand (Karsten Hønge):

Jeg tror, at ordet bonderøvsk sådan ligger lige på kanten af forretningsordenen, men jeg giver ordet til ordføreren.

Kl. 16:27

Lars-Christian Brask (LA):

Jeg ved ikke, om jeg føler mig mere uddannet end hr. Kim Edberg Andersen, men jeg kan da i hvert fald sige, at jeg er fra Roskilde, jeg er fra landet, og jeg kan da også godt være en bonde – det kan jeg da godt være, sådan en med plov. Men hvis jeg blev censureret, er det, fordi jeg har gjort noget, der er imod den etik og de regler, der er på det medie, og så må jeg jo tage konsekvensen af det.

Kl. 16:28

Tredje næstformand (Karsten Hønge):

Der er ikke flere korte bemærkninger. Tak til hr. Lars-Christian Brask, Liberal Alliance. Den næste ordfører er fru Mona Juul, Det Konservative Folkeparti.

Kl. 16:28

(Ordfører)

Mona Juul (KF):

Tak for ordet. Kan I ikke huske, dengang vi alle kom på Facebook for at finde gamle skolekammerater og få nye pennevenner, bare på en ny og moderne måde? Fagre nye verden! Juhu, tænkte jeg. Jeg har ikke fået mange følgere siden, er jeg nødt til at afsløre, men sådan kan det gå. Alle kunne komme til orde, og demokratiet foldede sig ud, eller gjorde det? Det er længe siden, men det tog ikke lang tid at se, at Facebook også er en kommerciel platform, som borgere, virksomheder og meningsdannere bruger til at jagte følgere, og hvor de betaler for følgere, betaler for at få budskaber ud.

Facebook er ikke bare det glade forsamlingshus, som det også er blevet nævnt her tidligere, hvor alle kan komme til orde, men det er en onlineforretning, der giver dem, der betaler mest, mest taletid. Vi kan endda købe os til segmentering og konkrete målgrupper, men vi aner ikke, hvordan algoritmerne ser ud. Hvad prioriteres? Hvilke budskaber kommer længst ud, og hvilke data samles egentlig op? Vi kan ikke gætte os til det, og Meta er tavs som graven. Det er desværre et faktum, at alle sociale medier, der typisk pr. definition er baseret på algoritmer og databrug, informerer så lidt, som de kan slippe af sted med det, om, hvordan de bruger algoritmer og data, og hvordan og hvor meget de overvåger på hver enkelt bruger. På Metas platforme er det f.eks. uigennemsigtigt, hvad der bliver opsamlet af data om hver af os, hvordan de data bruges i forhold til interessekategorier, personlige oplysninger, og i forhold til algoritmerne, hvor det ligeledes er uigennemsigtigt for hver enkelt bruger at se, hvad man bliver adresseret med og hvorfor. Nok er sociale medier private virksomheder, men i Det Konservative Folkeparti mener vi, at de skal være langt mere åbne om f.eks. det, der hedder shadow banning, altså moderering af indhold, uden at brugeren får det at vide, af moderering af almindelige mennesker eller begrænsninger af bestemte ord eller ordlyde i algoritmerne, så vi ved, at vi bliver begrænset og hvorfor, når vi ytrer os. Det skal vi vide.

Vi sætter stor lid til DSA-forordningen, forordningen for digitale tjenester, men det er næppe gjort med den. For nok har sociale medier givet demokratiet nye facetter, og der er opstået nye muligheder for at komme til orde og også at komme i dialog, men vi skal værne om det fællesskab og den samtale, vi har, vi skal sikre, at brugen af sociale medier bidrager positivt til samtalen og fællesskabet, ved at sætte rammer for og krav for, hvordan vi bruger dem, uden at ytringsfriheden knægtes. Tak.

Kl. 16:31

Tredje næstformand (Karsten Hønge):

Der er en kort bemærkning til fru Lisbeth Bech-Nielsen, SF.

Kl. 16:31

Lisbeth Bech-Nielsen (SF):

Tak. Jeg ved godt, at det er på kanten af det, vi diskuterer i dag, men vi har jo diskuteret mange ting, og jeg vil lige kort læse noget op og så spørge, hvad ordføreren tænker om det. I et nyt studie fra det amerikanske eliteuniversitet Yale har de analyseret sammenhængen mellem skærmforbrug og påvirkningen af hjernen blandt 5.000 9-10-årige, og undersøgelsen viser, at børnene med det største skærmforbrug 2 år senere havde en signifikant øget sandsynlighed for udvikling af depression, angst, social angst og andre trivselsrelaterede udfordringer. I forbindelse med en anden undersøgelse har universitetet i Singapore i et langtidsstudie fulgt knap 500 børn i 1- og 2-årsalderen, der i snit havde 2 timers daglig skærmtid, og efter 9 år konstaterede forskerne, at der var en sammenhæng mellem skærmforbruget i en tidlig alder og problemer med hukommelse, koncentration, tilpasning og indlæring.

Jeg ved godt, at det er ikke helt præcis er det, vi diskuterer i dag. Men jeg bliver så harm, når jeg hører, at nogle siger, at der ikke er forskning, der viser, at der er en klokkeklar sammenhæng mellem de her ting, og det er jo ikke de sociale medier i sig selv, det er ikke skærmene i sig selv. Men det er jo overlægget i designet af de her ting, der forårsager det her. Hvad mener ordføreren om det?

Kl. 16:32

Tredje næstformand (Karsten Hønge):

Fru Mona Juul.

Kl. 16:32

Mona Juul (KF):

Tak for spørgsmålet. Hvorfor skulle jeg ikke være lige så chokeret over det, ordføreren læser op, som alle andre sandsynligvis er? Når jeg en enkelt gang imellem har sagt – og det er måske det, ordføreren refererer til – at der skal være evidens for det, vi laver i lovgivningen, og at der skal være viden om det, så mener jeg, at vi skal forstå sammenhængene. Når der f.eks. bliver talt om mistrivsel blandt unge, og det så bliver kædet sammen med sociale medier, så skal vi vide, hvad der kommer og i hvilken rækkefølge. Er der mistrivsel, og betyder det så, at man bruger flere timer på sociale medier, eller var det det sociale medie, der gav mistrivslen? Der er rigtig mange af de ting, vi ikke er helt stensikre på. Men det, som ordføreren læser op her, ved vi, og på torsdag kommer der en rigtig god rapport, håber jeg, fra ADD-projektet, som lige præcis kan hjælpe os med at forstå, hvad det er, børn og unge gennemgår på de sociale medier.

Kl. 16:33

Tredje næstformand (Karsten Hønge):

Spørgeren.

Kl. 16:33

Lisbeth Bech-Nielsen (SF):

For bare at tage et forskningsprojekt herhjemme fra SDU har professor Anders Grøntved også lavet et langtidsstudie, der viser, at øget skærmtid, altså over 3 timer om dagen, har voldsomt negative konsekvenser i forhold til fysisk aktivitet, trivsel, søvn, sociale relationer, indlæring og koncentration, og min bemærkning var egentlig ikke henvendt til ordføreren som sådan. Noget af det, jeg bare tit hører i debatten, er, at vi ikke med sikkerhed ved, om det her har konsekvenser for børns trivsel, og det mener jeg bare at vi efterhånden ved. For vi har haft et eksperiment i 10-15 år, hvor vi nu kan se konsekvenserne af det.

Kl. 16:33

Tredje næstformand (Karsten Hønge):

Ordføreren.

Kl. 16:33

Mona Juul (KF):

Det er klart, at det, hvis man bruger 5-6 timer foran sin skærm, så også er lidt svært at nå at dyrke motion, hvis man også skal passe sin skole osv., og det har selvfølgelig de konsekvenser. Det er der ikke nogen tvivl om. Men et sted, hvor man også kan udfordre det, som ordføreren her læser op, lidt, er et studie, som jeg desværre ikke kan huske hvor kommer fra, der siger – og så er spørgsmålet, om man tror på det eller ej – at det ikke nødvendigvis er antallet af timer, der kan give udfordringerne. Så tror jeg nok, at jeg, hvis de er oppe på 5-6 timer, vil betvivle det rimelig meget, men det er altså ikke nødvendigvis forskellen på 1 og 3 timer. Så der er meget, vi skal vide endnu, før vi skal lovgive.

Kl. 16:34

Tredje næstformand (Karsten Hønge):

Næste korte bemærkning er til hr. Mikkel Bjørn, Dansk Folkeparti.

Kl. 16:34

Mikkel Bjørn (DF):

Tak for det. Synes ordføreren fra Det Konservative Folkeparti, at det er et demokratisk problem, at der er eksempelvis to folketingsmedlemmer fra Dansk Folkeparti og en hel del følgere af disse, der ikke længere kan kommunikere vores politik og synspunkter på baggrund af helt grundløse beskyldninger og anklager? Synes ordføreren, det er et problem?

Kl. 16:35

Tredje næstformand (Karsten Hønge):

Ordføreren.

Kl. 16:35

Mona Juul (KF):

Som spørgeren fremstiller det her, er det jo svært at sige ret meget andet, end at det da er en udfordring. Men jeg er bare nødt til også at sige til spørgeren: Der kan da ikke være nogen, der er i tvivl om – bare 5 minutter på Facebook giver lige præcis den pejling – at der er nogle ting, som Facebook ikke ønsker. Det er der. Og hvis man opsøger det, kender man også konsekvenserne lige nu. Så kan man være enig i det eller uenig i det, men der er konsekvenser. Og det er der af en årsag – fordi der har været en periode, hvor der har været nogle ting, så man ikke ønsker at se på Facebook. Jeg i hvert fald ikke i tvivl om, at der er nogle af de regler – hvis man opsøger det, jamen så har det også nogle konsekvenser. Og så kan man rejse en forespørgselsdebat, og mon ikke også Dansk Folkeparti er i fuld gang med at lave nogle facebookklip.

Kl. 16:35

Tredje næstformand (Karsten Hønge):

Spørgeren.

Kl. 16:35

Mikkel Bjørn (DF):

Ja, men udfordringen er, at der ikke rigtig er nogen gennemsigtighed. Altså, der er mange borgere, helt almindelige mennesker, herunder mig selv – ikke fordi jeg er en almindelig borger – som ikke har nogen indsigt i, hvorfor det er, de bliver blokeret, hvorfor det er, de udelukkes fra sociale medier, hvorfor det er, de ikke kan få lov til at ytre sig og deltage i den demokratiske samtale, som de gerne vil deltage i på sociale medier. Det er jo i virkeligheden det, der er udfordringen her.

Kl. 16:36

Tredje næstformand (Karsten Hønge):

Ordføreren.

Kl. 16:36

Mona Juul (KF):

Jeg er fuldstændig enig med spørgeren i forhold til gennemsigtigheden, fuldstændig. Det er bare, fordi lige det ene eksempel, der bliver taget frem i dag, synes jeg egentlig er et dårligt eksempel, for det kender vi godt konsekvensen af. Men langt det meste – og det er også det, min ordførertale handler om – handler jo netop om, at vi ikke ved, hvad det er, der giver udfordringer i forhold til vores kommunikation på de her sociale medier-platforme, og det er ikke i orden. Vi skal vide, hvad der ligger i de algoritmer. Det er også et krav herfra.

Kl. 16:36

Tredje næstformand (Karsten Hønge):

Næste korte bemærkning er til hr. Morten Messerschmidt, Dansk Folkeparti.

Kl. 16:36

Morten Messerschmidt (DF):

Jeg vil godt komme med et eksempel, der ikke har været i debatten endnu. Fru Aia Fog, der er formand for Trykkefrihedsselskabet, skrev den 26. august 2022 følgende på sin  facebookprofil:

»Det Jødiske Samfund er vor tids største flagellanter: de udsender pressemeddelelser og laver harmdirrende interviews på P1 Morgen til forsvar for muslimer og deres ret til at sende små piger i skole med hijab. Man føler sig som komplet idiot over at have forsvaret dem den ene gang efter den anden. De er tåber og helt fortabt.«

Der er intet i det udsagn, som er i strid med nogen straffelov i noget vestligt land. Altså, det at kalde folk for flagellanter tror jeg er inden for det, man må sige, at det må man tåle. Alligevel er det åbenbart i strid med Facebooks regler, og formanden for Trykkefrihedsselskabet får så lukket sit opslag og debatten. Det er det, vi taler om her, fru Mona Juul. Og der vil jeg bare gerne høre, om ikke fru Mona Juul er enig i, at det da er et kæmpestort problem, når nu Facebook har fået den – med den nu forsvundne liberale ordførers ord – dominerende stilling.

Kl. 16:37

Tredje næstformand (Karsten Hønge):

Ordføreren.

Kl. 16:38

Mona Juul (KF):

Jeg synes, det er en kæmpe udfordring, at vi ikke har adgang til at se, hvad den her automatiske algoritmetilgang, som anvendes for at sortere i opslag, egentlig er. For det betyder jo, at vi har en privat virksomhed, som er inde at forvalte ytringsfrihed på en måde, som vi ikke engang kan se og have en holdning til, for vi ved det simpelt hen ikke. Vi aner ikke, hvad der bliver taget ned. Jeg vil skyde på, at man simpelt hen tager med grovfilen i forhold til alt, altså at man har nogle ord, som man tænker om: Her er der sikkert en eller anden udfordring. Det er ligesom på billeder; hvis der er et eller andet, kører man det igennem, og så sker der sikkert nogle dumme ting. Jeg ville ønske, at vi vidste, hvordan de algoritmer var sat op. Det er helt afgørende.

Kl. 16:38

Tredje næstformand (Karsten Hønge):

Spørgeren.

Kl. 16:38

Morten Messerschmidt (DF):

Jeg tror ikke engang, det er algoritmerne. Jeg tror, det foregår på den måde, at der er nogle, der rapporterer, at det her føler jeg mig krænket over, hvorefter når Facebook så konstaterer, at man har omtalt islam eller tørklæder, hijab, muslimer, eller hvad ved jeg, så bliver det bare bandlyst. Det er jo det, der er problemet: at automatreaktionen, hvis man er indvandrerkritisk Facebookbruger, er, at så er man nok suspekt. Og jeg er glad for, at vi deler synspunktet. Jeg kan ikke forstå, hvorfor De Konservative vil stemme for den bovlamme tekst, der er kommet fra regeringen. Hvorfor er man så ikke indforstået med, at vi prøver at presse på for, at det her kommer på et topmøde i EU, altså at få det helt op på den europæiske dagsorden?

Kl. 16:39

Tredje næstformand (Karsten Hønge):

Ordføreren.

Kl. 16:39

Mona Juul (KF):

Der var flere ting, jeg gerne ville kommentere i det. Det er jo på den europæiske dagsorden, og det er på toppen. Vi har lige haft besøg af Margrethe Vestager i Digitaliseringsudvalget. Det kan ikke komme højere op. Vi har givet hende en kæmpe to do-liste med hjem, og vi havde en rigtig god drøftelse.

I forhold til hvad det er, Facebook tager op og ned, ved jeg jo ingenting om det, ligesom ingen andre ved, hvad der ligger bag. Men det er i hvert fald stensikkert, at der ligger en automatisering bag. Og jeg vil skyde på, at langt det meste – det så vi jo også i forhold til det lovforslag, som den tidligere erhvervsminister lancerede sidste år, som måtte tages af – bliver jo reguleret automatisk ud fra nogle kodeord.

Kl. 16:40

Tredje næstformand (Karsten Hønge):

Der er ikke flere korte bemærkninger. Jo, der var lige en: hr. Peter Kofod, Dansk Folkeparti.

Kl. 16:40

Peter Kofod (DF):

Tak for det. Jeg vil da gerne spørge om noget. Nu nævnte ordføreren lige, at det her jo reguleres på europæisk plan, og at der er en dansk kommissær, som er en del af det her arbejde. Jeg godt tænke mig at vide, om det er De Konservatives forventning, at det arbejde, der måtte komme ud af det her i EU-regi, vil være nogenlunde på linje med de begrænsninger, vi har i straffeloven, hvad angår ytringsfrihed. Det synes jeg kunne være interessant at vide: Har De Konservative den forventning, eller tror man, at europæisk lovgivning vil sætte nogle andre grænser end dem, vi har kendt i Danmark?

Kl. 16:40

Tredje næstformand (Karsten Hønge):

Ordføreren.

Kl. 16:40

Mona Juul (KF):

Det, vi foreløbig har set med DSA'en, ser jo rigtig, rigtig fornuftigt ud. Så er der noget, som er national lovgivning. Men vi skal jo bare huske på, er jeg nødt til at nævne for ordføreren, at den regulering, den lovgivning, vi har på alle andre områder i Danmark, gælder jo også for sociale medier-platforme. Det er jo helt afgørende, at det er på den måde, og det skal det selvfølgelig blive ved med at være.

Kl. 16:41

Tredje næstformand (Karsten Hønge):

Spørgeren. (Peter Kofod (DF): Jeg afstår). Spørgeren afstår fra anden korte bemærkning. Der er ikke flere korte bemærkninger. Tak til fru Mona Juul, Det Konservative Folkeparti. Næste ordfører er hr. Pelle Dragsted, Enhedslisten.

Kl. 16:41

(Ordfører)

Pelle Dragsted (EL):

Tak for det, formand, og tak til forespørgerne for at have indkaldt til den her forespørgsel. Ytringsfrihed er en fuldstændig afgørende del af ethvert velfungerende demokrati – retten til at ytre sig og også en om ikke lige, så i hvert fald ikke alt for skæv adgang til at ytre sig i de fora og via de kanaler, som giver adgang til den offentlige debat. Hvis ikke vi har de ting, er det svært at snakke om et velfungerende folkestyre.

Jeg repræsenterer et parti, som entydigt forsvarer ytringsfriheden. I 2019 kom Justitia med en undersøgelse af den daværende regerings politik og pegede på en række forringelser af ytringsfriheden, som var sket de foregående år under VLAK-regeringen og VK-regeringen. Enhedslisten var det eneste parti, der havde stemt imod samtlige forringelser af ytringsfriheden, i den her Folketingssal. Der var også en enkelt forbedring af ytringsfriheden. Det var afskaffelsen af blasfemiparagraffen. Det var også Enhedslisten, der stillede det forslag i Folketingssalen. Så ytringsfriheden er rimelig hellig for os ikke bare i festtaler, men også konsekvent, og også når det drejer sig om ytringer, som vi ikke er enige i.

Det gælder selvfølgelig også for sociale medier, for det er der, rigtig meget af den offentlige debat foregår i dag. Der er blevet bragt de her analogier til medborgerhuset, men det er jo så samtlige medborgerhuse ikke bare i det enkelte land, men på tværs af nationer, alle debatspalter, som ligesom er bragt ind i de her meget, meget dominerende medier. Derfor er det selvfølgelig ekstremt vigtigt, hvordan debatten foregår der, og at der også er ytringsfrihed i de medier.

Det er der ikke i dag. Der er mange problemer. Vi har snakket om algoritmer, som, om jeg så må sige, forstærker bestemte ytringer, og gør, at når vi åbner og scroller ned af vores feed, kan vi møde nogle bestemte ting oftere, end vi vil møde andre. Det vil sige, at visse stemmer bliver forstærket, mens andre bliver undertrykt.

Økonomi har vi ikke snakket så meget om i dag. Det, at det koster penge at få adgang eller i hvert fald betydelig adgang til de her medier, skaber jo en endnu større ulighed i adgangen mellem de partier, der f.eks. repræsenterer meget pengestærke gruppers interesser og dermed kan forvente store pengegaver op til et folketingsvalg, og de partier, der måske repræsenterer mindre pengestærke gruppers interesser. Det er også et problem.

Så er der endelig censuren, som vel er det primære fokus for det her, nemlig det, at bestemte ytringer enten bliver helt fjernet eller bliver undertrykt. Det ved vi sker. Der har været nævnt eksempler på det her, og det gælder sådan set både højreorienterede og venstreorienterede og formentlig også alle mulige andreorienterede synspunkter, som på en uigennemsigtig vis og egentlig uden nogen mulighed for retssikkerhed kan blive fjernet eller nedtonet.

Men der er også en anden form for censur eller i hvert fald begrænsning, og det er den, der følger af den meget voldsomme hadtale, som vi også oplever på de sociale medier, og som rammer nogle bestemte grupper hårdere end andre – kvinder, minoritetsgrupper, jøder, muslimer – og som jo tager mange former: chikane, trusler, hadtale, i nogle tilfælde også sådan noget doxing, hvor man deler folks adresser eller oplyser, hvor de arbejder og den slags ting. Og jeg ved f.eks., at mine kvindelige kollegaer, specielt dem, der arbejder med udlændingepolitik, modtager hadbeskeder og trusler i et omfang, som jeg aldrig har modtaget. Så det her rammer ekstremt skævt, og derved – og det ved vi jo fra forskningen – rammer det desværre også på den måde, at de grupper i højere grad afholder sig fra at deltage i debatten. Og det er også et problem for vores ytringsfrihed. Så helt grundlæggende er vi langt fra, at de sociale medier er det rum, vi gerne ville have, det skulle være, for en ligeværdig og åben debat.

Nu ville jeg gerne have sagt masse om, hvad vi skal gøre ved det, men min tid er desværre ved at løbe ud. Men der har været nævnt eksempler allerede på den EU-lovgivning, der er. Jeg tror, at vi er nødt til at se det som det allerførste skridt, og at vi kommer til at skulle ind og regulere langt mere på de her områder, end vi gør i dag. Tak for ordet.

Kl. 16:46

Tredje næstformand (Karsten Hønge):

Der er en kort bemærkning til hr. Mikkel Bjørn, Dansk Folkeparti.

Kl. 16:46

Mikkel Bjørn (DF):

Tak for det. Er ordføreren enig i, at det er et demokratisk problem, at man eksempelvis på Facebook kan blive udelukket alene for at nævne eller skrive navnet Tommy Robinson? Altså, er ordføreren enig i, at det er et demokratisk problem, at ikke det at bakke op om personen eller det at skrive, at man er enig i personens holdninger, men alene det at nævne navnet på personen kan være nok til at blive udelukket fra sociale medier?

Kl. 16:47

Tredje næstformand (Karsten Hønge):

Ordføreren.

Kl. 16:47

Pelle Dragsted (EL):

Ja.

Kl. 16:47

Tredje næstformand (Karsten Hønge):

Spørgeren.

Kl. 16:47

Mikkel Bjørn (DF):

Det er jeg glad for. For jeg er helt enig med ordføreren i, at selvfølgelig skal man kunne diskutere en person, hvad enten man er enig med personen eller ej, uden at det skal betyde, at man bliver udelukket fra sociale medier.

Kl. 16:47

Tredje næstformand (Karsten Hønge):

Ordføreren.

Kl. 16:47

Pelle Dragsted (EL):

Jeg er jo vanvittig uenig med Tommy Robinson, og jeg synes også, at dele af hans måde at optræde på i den offentlige debat er problematisk af mange årsager. Men det er jo lige præcis det, som ytringsfrihed handler om. Det handler om, at man også har plads til dem, man er meget uenig med, så længe man selvfølgelig holder sig inden for lovens grænser. Altså, for mig stopper ytringsfriheden grundlæggende der, hvor straffeloven starter. Det fritager os ikke, altså mig og ordføreren og andre, for et ansvar for at tænke over, hvordan vores ytringer påvirker mennesker, ikke mindst mennesker i udsatte positioner, men det er en anden debat.

Kl. 16:47

Tredje næstformand (Karsten Hønge):

Der er ikke flere korte bemærkninger. Tak til hr. Pelle Dragsted, Enhedslisten. Den næste ordfører er hr. Stinus Lindgreen, Radikale Venstre.

Kl. 16:48

(Ordfører)

Stinus Lindgreen (RV):

Tak, formand. Og tak til Dansk Folkeparti for at indkalde til den her debat om et utrolig vigtigt emne. Det er jo tydeligt for alle, at sociale medier spiller en stor og stadig voksende rolle i den demokratiske debat, både herhjemme og internationalt. Ytringsfrihed og den frie debat er helt afgørende for et velfungerende demokrati. Meninger skal mødes og brydes i et oplyst demokratisk samfund.

Sociale medier har åbnet debatten på en måde, vi ikke har set tidligere. Alle kan i princippet nå et langt større publikum end før, alle kan blande sig, og alle kan finde ligesindede. Det er, synes jeg, en stor værdi for vores debat. Men når en større og større del af debatten foregår på sociale medier, er det også klart, at det skaber nogle udfordringer.

Vi har jo set, hvordan sociale mediers moderation af debatter og anvendelsen af bestemte algoritmer kan have endda meget stor indflydelse på, hvordan den offentlige debat forløber, og på udfaldet af demokratiske valg. Det skal vi være meget bevidste om, for med stor magt følger også et stort ansvar.

Når en stor del af den offentlige debat foregår på medier ejet af private virksomheder, har de naturligvis et enormt stort ansvar for at sikre den frie debat; af vores grundrettigheder er ytringsfriheden den helt afgørende. Men private aktører kan jo godt vælge at have nogle retningslinjer for det indhold, de ønsker at bringe. Jeg har jo f.eks. ikke krav på at få mine læserbreve trykt i landets aviser.

Det kan selvfølgelig ikke overføres en til en til sociale medier, hvor debatten foregår i dag, og hvor der ikke er en ansvarlig redaktør. I forvejen fjerner de jo allerede en række opslag, som de anser for at være skadelige. Det kan f.eks. være om selvskade, selvmord og lignende. De kan fjerne indlæg, de anser for at være stødende, eller som de anser for at være hadtale, og her er den vigtige balance.

For hvad så, hvis de vælger at begrænse andre typer af udsagn? Det kan uden tvivl udfordre vores frie offentlige debat. Hvad, hvis de, som også statsministeren var inde på, fremmer falske nyheder, misinformation eller konspirationsteorier? Hvordan beskytter vi den demokratiske debat imod ekkokamre, der bekræfter og forstærker helt bestemte ytringer? Og ekkokamre er i parentes bemærket noget, vi alle sammen har en tendens til at leve i.

Er det så bedre, hvis vi lader offentlige myndigheder moderere debatten frem for de private aktører? Det er ikke uden problemer. Det kræver ikke meget fantasi at forestille sig scenarier, hvor det kan misbruges og give meget store negative konsekvenser. Men techgiganterne har et enormt ansvar, som de ikke i dag lever op til, og de skal reguleres langt bedre; vi skal tage udfordringerne alvorligt.

Det er oplagt et problem, hvis der sker systematisk udelukkelse af bestemte lovlige politiske holdninger. Det er derfor også vigtigt, at der er gennemsigtighed omkring, hvad der måtte være af begrænsninger, hvornår man forbryder sig imod dem, hvad konsekvenserne er, og helt afgørende hvordan det balancerer op imod vores grundrettigheder, såsom netop ytringsfriheden.

Som det allerede er blevet nævnt, kommer der snart fra EU Digital Services Act, DSA, der adresserer flere af de problemer, der er med sociale medier, og den skal vi, når den kommer her ganske snart, implementere hurtigst muligt. De sociale medier og techgiganterne har opnået en enorm indflydelse og magt, men de er endnu ikke vokset med opgaven i forhold til helt at tage deres ansvar på sig, og det er vi jo så nødt til at hjælpe dem med via EU. Tak for ordet.

Kl. 16:51

Tredje næstformand (Karsten Hønge):

Den første korte bemærkning til ordføreren er fra fru Lisbeth Bech-Nielsen, SF.

Kl. 16:51

Lisbeth Bech-Nielsen (SF):

Tak. Jeg har hørt ordføreren flere gange referere til techgiganterne som private virksomheder og med den respekt, der jo skal være for, at der kan man have forskellige regler. Men er ordføreren ikke enig i, at de største selskaber inden for tech i dag er ulig noget, vi har set før? Altså, for godt 100 år siden blev Standard Oil i USA splittet op, fordi den amerikanske præsident dengang sagde, at det var et problem, at der var nogen, der sad på så stor en del af infrastrukturen. Og det er jo intet i sammenligning med den indflydelse og størrelse, som de største techvirksomheder har i dag. Så er de ikke blevet en del af vores infrastruktur og skal håndteres anderledes, end hvis det er en mindre, dansk virksomhed eksempelvis?

Kl. 16:52

Tredje næstformand (Karsten Hønge):

Ordføreren.

Kl. 16:52

Stinus Lindgreen (RV):

Jo, det er jeg helt enig i. Vi snakker her om nogle virksomheder, som er, som spørgeren siger, ulig alt andet, vi har set før, og som har en enorm indflydelse. Vi har set, hvordan de kan påvirke helt legitime demokratiske valg. Det har vi ikke set før, i hvert fald ikke i det omfang. Så jo, jeg er helt enig i, at det her er en anden liga, om man så må sige. Og jeg er også helt enig i – jeg tror ikke, vi er uenige her – at vi skal regulere det langt, langt bedre. Der er udfordringer. Det skal bare gøres på den rigtige måde, selvfølgelig. Vi er jo enige om, at vi skal beskytte ytringsfriheden, og at der også er ytringer, som vi skal være meget varsomme med. Men jo, jeg deler egentlig ordførerens holdning til det.

Kl. 16:53

Tredje næstformand (Karsten Hønge):

Hr. Mikkel Bjørn.

Kl. 16:53

Mikkel Bjørn (DF):

Tak for det. Jeg vil bare høre, om ordføreren er enig i, at det er et demokratisk problem og at underløbe ytringsfriheden og demokratiet, når Facebook begrænser brugere i at ytre sig, bare fordi de eksempelvis har skrevet navnet Tommy Robinson på de sociale medier.

Kl. 16:53

Tredje næstformand (Karsten Hønge):

Ordføreren.

Kl. 16:53

Stinus Lindgreen (RV):

Altså, uden at kende den konkrete sag så ja, det synes jeg er et problem. Jeg mener netop, at ytringsfriheden – som også hr. Pelle Dragsted var inde på – skal have meget vide rammer. Og vi viser jo først vores værd, når vi er i stand til at håndtere ytringer, vi er uenige i. Jeg vil til enhver tid forsvare folks ret til at sige ting, jeg ikke mener.

Kl. 16:53

Tredje næstformand (Karsten Hønge):

Spørgeren.

Kl. 16:54

Mikkel Bjørn (DF):

Tak for det. Det er jeg glad for. Mener ordføreren også, at det er et demokratisk problem, når Facebook eksempelvis offentligt går ud og lyver om, hvorfor det er, at de begrænser brugere på sociale medier, eksempelvis mig selv, ved at skrive, at det er, fordi jeg har skrevet hadefulde ting, når det ikke er tilfældet, altså når jeg eksempelvis blot har skrevet et navn?

Kl. 16:54

Tredje næstformand (Karsten Hønge):

Ordføreren.

Kl. 16:54

Stinus Lindgreen (RV):

Igen vil jeg sige uden at kende den konkrete sag, at som det er fremstillet her, så ja. Det er jo oplagt ret svært at være uenig i, at man ikke må lyve om begrundelsen for en udelukkelse.

Kl. 16:54

Tredje næstformand (Karsten Hønge):

Næste korte bemærkning er til hr. Morten Messerschmidt, Dansk Folkeparti.

Kl. 16:54

Morten Messerschmidt (DF):

Jeg synes, at det tjener hr. Stinus Lindgreen til ære, at han parafraserer det, der vistnok ikke er et Voltairecitat. Og så håber jeg også, at det bliver udlevet, og det synes jeg også at der er toner til i talen. Så kunne jeg være i tvivl om, hvorvidt det meget ædle hensyn at ville kæmpe for modstanderes ret til selvfølgelig at udtale sig frit så rent faktisk også bliver værnet i det direktiv, som jeg forstår er omdrejningspunktet for bl.a. Radikale Venstres, Danmarksdemokraternes og regeringens vedtagelsestekst. Og der vil jeg bare gerne høre, hvad hr. Stinus Lindgreen har gjort sig af overvejelser. Altså, tror han virkelig, at når det direktiv er på plads, så stopper den censur af især indvandrerkritiske røster på Facebook?

Kl. 16:55

Tredje næstformand (Karsten Hønge):

Ordføreren.

Kl. 16:55

Stinus Lindgreen (RV):

Nej, så naiv er jeg trods alt ikke. Jeg mener, at der er rigtig gode takter i det, der kommer fra EU. Og man kan sige meget om EU, i forhold til at de ikke er de hurtigste, men her har de faktisk været på forkant med en udvikling og er gået i gang med noget arbejde tidligt, og det vil sige, at vi faktisk kan implementere det ret snart. Og jeg mener, at det adresserer mange af de problemer, som rettelig bliver påpeget her – igen, uden at jeg vil gå ind i konkrete sager, som jeg ikke kender detaljerne i.

Kl. 16:56

Tredje næstformand (Karsten Hønge):

Spørgeren.

Kl. 16:56

Morten Messerschmidt (DF):

Men ville det så ikke være en god idé at tage det op på et topmøde? Altså, det er jo der, hvor vi behandler de store, principielle, langsigtede spørgsmål som krigen i Ukraine, det indre marked, Europas energiuafhængighed osv. Altså, er spørgsmålet om det frie ord, om ytringsretten og ytringsfriheden ikke af lige så stor vigtighed som de temaer, man ellers almindeligvis tager op på et topmøde?

Kl. 16:56

Tredje næstformand (Karsten Hønge):

Ordføreren.

Kl. 16:56

Stinus Lindgreen (RV):

Det er helt enormt vigtigt. Men nu er jeg jo desværre ikke i en position, hvor jeg kan diktere, hvad statsministeren skal gøre. Det ville jeg gerne være, men det er jeg ikke. Men jeg vil da regne med, at hvis vi, når nu DSA kommer og bliver implementeret, så kan se, at problemerne stadig er der og ikke er blevet fjernet helt, og at der er noget her, at det så vil blive taget op. Det vil jeg da i hvert fald opfordre til.

Kl. 16:56

Tredje næstformand (Karsten Hønge):

Der er ikke flere korte bemærkninger, så tak til hr. Stinus Lindgreen, Radikale Venstre. Næste ordfører er hr. Kim Edberg Andersen, Nye Borgerlige.

Kl. 16:57

(Ordfører)

Kim Edberg Andersen (NB):

Tak for det, formand. Skal vi ikke bare slå helt fast til at starte med, at hr. Mikkel Bjørn og hr. Morten Messerschmidt selvfølgelig skal overholde de regler, Facebook har. Hvis vi løber ind i noget, hvor vi ved vi overtræder en regel, tager vi vores straf som en mand, og det kan vi godt leve med. Det, der er problemstillingen her, er dybest set den efterfølgende sanktion, at man bliver censureret som politiker, fordi man lige pludselig ikke når så langt ud, som man gjorde tidligere. Og det er et problem. Det er måske ikke så aktuelt nu, for det er jo primært højrefløjens politikere på Facebook, der bliver ramt af det her, men jeg kan da huske dengang, da Elon Musk købte Twitter, hvordan virkeligheden lige pludselig gik op for venstrefløjen, nemlig at verden godt kunne være anderledes end den der politiske korrekthed, som mange sociale medier var bygget op på. Og det er superfint, og derfor er det også dejligt, når Enhedslisten, som vel altid har været forkæmper for ytringsfrihed, stadig er tro mod det. Det skal Enhedslisten have, selv om jeg ikke ret tit er enig med dem, men man skal også give dem ros, for det har de altid gjort.

Så naturligvis skal det danske Folketing skride ind, hvis det viser sig, at det er korrekt, som hr. Mikkel Bjørn og hr. Morten Messerschmidt påstår det er, at ikke nok med, at de her fået en sanktion for at skrive noget, der muligvis er imod nogle interne husregler – for det er fair nok, at en virksomhed har husregler – men de censurerer også efterfølgende danske politikere og for den sags skyld danske borgere, ved at deres ytringer lige pludselig ikke er politiske korrekte eller ordentlige nok til at nå ud i et samfund. For lige dér træder en privat virksomhed langt over grænsen af, hvad de skal blande sig i i et samfund. De sælger en vare, de leverer en plads, og man har den vare, men de skal altså ikke influere på, hvad danskerne stemmer, eller hvilke informationer de får. Det gælder både på godt og på ondt. Vi så det under corona, hvor vi pludselig ikke måtte skrive »corona«, og vi måtte ikke skrive »covid«, men så skrev folk bare noget andet, og i løbet af 3 uger vidste vi alle sammen, hvad folk skrev om, men så var det ikke censureret. Censur er af det onde, og debat er altid af det gode.

Så har vi problemstillingen med algoritmerne. I går fangede jeg mig selv i at komme for sent i seng, for lige pludselig sad jeg på Instagram og så mærkelige videoer af katte, og jeg har ikke engang kat selv. Men de var sjove, og jeg var åbenbart kommet til at se en af dem, og det viste sig, at lige pludselig var der ikke andet. Der var kun rigtig, rigtig sjove kattevideoer på 30 sekunder, som tog det bedste af 2 timer at komme igennem. Det er ikke godt for en midaldrende mand ikke at komme i seng i tide, det er det ikke. Det viser, at det jo ikke kun er afhængighedsskabende over for vores børn, men det er det også. Vi har en flok unge mennesker i Nordjylland, og vi ved, og vi kan se det, at vores unge piger går i stykker, og de har brug for psykologer og psykiatere. Vi ved, det er skærmene, men vi skal have noget evidens, som fru Mona Juul siger, og det er jeg fuldstændig enig i, selvfølgelig skal vi have noget evidens, men vi skal også agere. Nogle gange er det også o.k. at agere ud fra en mavefornemmelse, bare lige for at sætte en bremse i over for noget, Mona Juul, for de er ikke svagere, end da vi var unge, men de går i stykker af et eller andet, og det nye er skærmene. Så jo, dem skal vi hjælpe. Vi skal sikre vores børn, og algoritmesnakken kan vi tage en anden dag, for det er vigtigt.

Vi skal også skride ind over for hadtale, og et godt middel er selvfølgelig, at vi kan starte med at blokere de tåber, der ikke snakker ordentligt. Alle sammen, alle politikere, alle vores venner, anbefal alle at gøre det, sådan at de ikke har et rum at råbe ud i, og så lærer de det jo nok. For det er ikke de unge, de har forstået det, for de er meget mere digitale, end vi er. Det er typisk sådan nogle som mig, som ikke snakker pænt derinde. Så tager jeg mine 7 dage i fængsel, men jeg skal selvfølgelig ikke begrænses i min ytringsfrihed efterfølgende.

I Nye Borgerlige synes vi, det er en meget vigtig debat, der er blevet taget op, og i Nye Borgerlige er vi selvfølgelig også et parti, som en gang imellem bliver ramt af det, inklusive ordføreren selv, men virkeligheden er, at private virksomheder aldrig nogen sinde må være dem, der dikterer, hvad der er politisk korrekt eller ordentlig politik at diskutere i det danske samfund. Det skal være Folketinget. Og en ting, jeg har lært i politik ret hurtigt, er, at når vi skyder den til hjørnespark og siger, at vi skal have endnu flere politikere til at diskutere, om vi finder en løsning, så bliver det i hvert fald ikke en hurtig løsning. Så når vi skyder det til EU herfra, går vi fra 179 til 705 medlemmer, der skal sidde og blive enige. Det bliver de heller ikke. Og hvis vi har den samme langmodighed, når vi kommer til at snakke om kunstig intelligens lige om lidt, bliver vi overhalet, så vi slet ikke når at opfatte, hvad der sker. Så vi vidste nok alle sammen, hvor den her blev skudt hen, inden vi gik i salen i dag, men min anbefaling vil være, at vi både lytter til statsministeren og hendes bekymring over algoritmer og vores børn og hadtale på nettet, men at vi nu også som politikere måske lærer os selv at agere en lille smule hurtigere, for den kunstige intelligens er kommet og er i gang, og hvis vi bruger 10 eller 15 år på at forsøge at regulere den, kan vi godt glemme det, for så kommer vi til at være på bagkant fra nu og til evig tid, og det er jeg ikke sikker på nogen af os har lyst til rigtig at stå inde for, når vi kommer til den tid. Men lad os huske, at sociale medier er af det gode, og det er kunstig intelligens også, men vi skal bare bruge det rigtigt.

Kl. 17:02

Tredje næstformand (Karsten Hønge):

Der er ingen korte bemærkninger. Tak til hr. Kim Edberg Andersen, Nye Borgerlige. Så er vi igennem ordførerrækken, og den næste, der får ordet, er erhvervsministeren.

Kl. 17:02

Erhvervsministeren (Morten Bødskov):

Tak for det, formand. Og tusind tak for, synes jeg, faktisk en rigtig god debat om et vigtigt emne. Der er mange vigtige emner i debatten lige i øjeblikket – der sker mange ting rundtomkring i verden – men det her er et af de mest centrale af dem. Derfor vil jeg meget gerne takke for en rigtig god debat. På trods af at der er flere forslag til vedtagelse, kan jeg med glæde konstatere, at der er enighed om en kerne i debatten: For det første, at det her er noget, der udvikler sig hastigt; for det andet, at det er noget, vi bør bruge tid på at diskutere; og for det tredje, at der, selv om vi allerede har regler i dag, er en udvikling, som betyder, at vi kommer til at tage stilling til mere regulering af det her område. Så tusind tak for den brede enighed og den gode debat.

Jeg synes, at det, der står tilbage fra debatten, er på den ene side, at – som den sidste ordfører her sagde – de sociale platforme spiller en vigtig rolle for den demokratiske debat i vores samfund, det er der ingen som helst tvivl om. Omvendt står det på den anden side også klart efter debatten i dag, at de sociale medier selvfølgelig også har både en pligt og et ansvar til at sikre, at alle kan komme til orde, og at man kan bekæmpe hadtale, ekkokamre, som det har været fremme, så man er i stand til netop at fremme en fri og en åben debat.

Jeg tror, at det, vi kommer til at diskutere i den kommende tid, vil have karakter af en diskussion, hvor vi kommer til at tage et både nødvendigt, men også helt grundlæggende opgør med den måde, som techgiganterne tilrettelægger deres forretningsmodeller på, hvilket jo, når man lytter til debatten og læser om, hvad der bliver skrevet om det, er kernen i det her. Vi skal ikke tage fejl af, at der jo er en årsag til, at nogle af de største firmaer i verden igennem de sidste 10 år er techgiganter. Hvorfor, kunne man jo stille sig selv det spørgsmål. Det er jo nok, fordi alt det, vi snakker om her, giver penge, og derfor er der selvfølgelig en sammenhæng til deres forretningsmodeller og den debat, som de er med til at fremme og forme. Derfor tror jeg, at det, vi kommer til at se ikke bare udfolde sig her i salen og i Folketinget, men også eksempelvis i EU, vil have karakter af et mere grundlæggende opgør med den forretningsmodel, som ligger bag deres virke.

Regeringen har som sagt nedsat et ekspertudvalg, som sidder og kigger på de her spørgsmål, og inden længe kommer der også et udspil fra ekspertudvalget. Apropos forretningsmodellerne handler det jo grundlæggende om at kigge på techgiganternes mulighed for at høste data til deres eget brug; det bliver en af de diskussioner, vi får. Men det handler jo også, som den sidste ordfører her sagde, der havde siddet og kigget på kattefilm på Instagram, om, hvordan det kan være, at Instagram er i stand til at fastholde den højtærede ordfører så længe med at se på kattefilm. Det er jo nok, fordi de her techgiganter har en fastholdelsesmekanisme, som ikke bare påvirker børn og unge, men også voksne, forstår vi. Og det understreger jo bare endnu mere behovet for at kigge på, hvad det er for fastholdelsesmekanismer, det er udtryk for her. Og så tror jeg, at vi kommer til at kigge sådan lidt mere bredt på, hvordan algoritmer påvirker fastholdelse, adfærd, altså hvordan påvirker det vores adfærd på nettet i og omkring de fora, som techgiganterne skaber?

Så jeg tror, der bliver store debatter. Der bliver debatter, som også har en mere kulturel, social og adfærdsmæssig karakter, og her er det det rigtige sted at tage det, og det er den rigtige debat at tage, fordi det, vi jo grundlæggende taler om her, er jo tidens største tendens i formningen, om man vil, indretningen af debatten og formningen af vores adfærd. Jeg tror, det er svært at finde andre ting, som med så kraftig styrke er i stand til at forme et samfunds adfærd som udbredelsen af de forskellige muligheder, der er, når vi taler om techgiganter. Det kan være den dialogbaserede, det kan være andre dele af techgiganternes virke.

Så vi kommer til at fokusere på det her, og jeg ser frem til debatten. Jeg mener, at der er et godt grundlag for den, og selv om der er forskellige vedtagelsestekster, synes jeg at kunne identificere en kerne, nemlig at det skal tages alvorligt. Det er noget, vi skal bruge tid på at diskutere, fordi det er med til at forme det samfund, som vi jo alle sammen her i Folketinget på trods af politiske skel går op i og har en holdning til hvordan skal se ud. Den debat glæder jeg mig til. Tak for ordet.

Kl. 17:07

Tredje næstformand (Karsten Hønge):

Der er en kort bemærkning til hr. Mikkel Bjørn, Dansk Folkeparti.

Kl. 17:07

Mikkel Bjørn (DF):

Tak for det, og tak til erhvervsministeren for en god pointe, synes jeg, og en god afsluttende bemærkning her.

Jeg er dog lidt nysgerrig på noget. Ministeren nævner selv det her med, at der er flere forslag til vedtagelse her, og derfor er jeg egentlig lidt nysgerrig på, hvad det egentlig er, der skiller os så meget ad. For måske er det i virkeligheden ikke så meget, og måske er det. Derfor er jeg lidt nysgerrig på det.

Nu har SF, Enhedslisten, Alternativet, DF og Nye Borgerlige fremsat et forslag til vedtagelse her, som jeg egentlig synes er meget godt, og derfor er jeg lidt nysgerrig på, hvad det egentlig er, der skiller os og regeringen ad. Kunne regeringen ikke overtales til at bakke op om den vedtagelsestekst? Så står vi alle sammen samlet, og så kan vi ligesom markere til offentligheden, at vi faktisk er enige om det her spørgsmål. Eller er der i virkeligheden en substans, der gør, at det ikke kan lade sig gøre at blive enige?

Kl. 17:08

Tredje næstformand (Karsten Hønge):

Ministeren.

Kl. 17:08

Erhvervsministeren (Morten Bødskov):

Det tror jeg ikke det kan, beklager, og det er derfor, vi har lavet forskellige vedtagelsestekster. Men jeg synes dog alligevel, trods alt, at der er en kerne af alvor i det her. Der er en kerne i, at vi har behov for at kigge på det, og at vi har behov for også at gøre noget. Og det synes jeg sådan set er en udmærket indgang til, at vi i Folketinget i bred enighed kan tilrettelægge aktiviteter, eksempelvis om, hvordan man vil dykke nærmere ned i det her fænomen, som vi taler om her, altså techgiganternes indflydelse på vores samfundsmodel. Det er jo grundlæggende det. Men jeg tror ikke, vi kommer til at stemme for det her. Det kan jeg sige meget stor sikkerhed, det gør vi ikke, og vi er glade for, at vi også har flere partier, der bakker op om det forslag til vedtagelse, som regeringen har fremlagt.

Kl. 17:09

Tredje næstformand (Karsten Hønge):

Spørgeren.

Kl. 17:09

Mikkel Bjørn (DF):

Så vil jeg egentlig bare følge op med et meget simpelt spørgsmål: Hvorfor vil man ikke bakke op om den tekst? Hvad er det, regeringen er uenig i, og som gør, at man ikke vil bakke op om vores her, men hellere vil bakke op om ens eget forslag? Det er jeg lidt nysgerrig på. Hvad er det i den her tekst, som regeringen ikke kan bakke op om?

Kl. 17:09

Tredje næstformand (Karsten Hønge):

Ministeren.

Kl. 17:09

Erhvervsministeren (Morten Bødskov):

Det er flere ting, og det er der ingen grund til at gå i detaljer med. Men jeg synes, at spørgeren skulle læse det forslag, som er blevet fremlagt af regeringspartierne, og som jo meget kraftigt understreger behovet for, at vi ser på de fora, hvor vi kan påvirke debatten. Det står også her. Diskussionen om ytringsfrihed har været fremme, og det står i det fremsatte forslag til vedtagelse. Det står på en lidt anden måde. Måske er det spørgsmålet om, at vi her har med private firmaer at gøre, som grundlæggende både har en ret til, men også et ansvar for at tilrettelægge deres aktiviteter på deres platforme. Det er et af de hensyn, som vi selvfølgelig i den her debat er nødt til også at tage.

Kl. 17:10

Tredje næstformand (Karsten Hønge):

Den næste korte bemærkning er til hr. Morten Messerschmidt, Dansk Folkeparti.

Kl. 17:10

Morten Messerschmidt (DF):

Jeg vil godt følge op på hr. Mikkel Bjørns spørgsmål. For hvorfor er det, at man ikke kan stemme for vores vedtagelsestekst, som jo har noget mere bid end den her embedsmands- og djøfagtige vedtagelsestekst, som regeringen har fremlagt? Den forholder sig jo slet ikke til det centrale, nemlig at vi i dag har en virksomhed med en dominerende stilling i forhold til den frie udveksling af synspunkter, som øver censur mod visse grupper, personer og synspunkter. Det er jo i sagens kerne det, der er til debat. Der må jeg bare indrømme, at jeg synes, at det nogle relativt vage svar, man får fra regeringspartierne, Danmarksdemokraterne og de andre, der bakker op om den her vedtagelsestekst.

Jeg kunne tænke mig at spørge erhvervsministeren om det samme, som jeg spurgte hr. Stinus Lindgreen om tidligere, nemlig: Er det hans forventning, at den censur, der foregår på Facebook nu, mod helt legitime synspunkter, får en ende, når det pågældende direktiv så bliver vedtaget?

Kl. 17:11

Tredje næstformand (Karsten Hønge):

Ministeren.

Kl. 17:11

Erhvervsministeren (Morten Bødskov):

Jeg kender ikke til de ytringer. Jeg har godt hørt nogle af ytringerne blive fremført her i salen i dag. Det må man jo selv stå til ansvar for, og man må jo så også benytte sig af de muligheder, som forordningen rent faktisk giver, for at klage over behandlingen på det pågældende forum. Det må man jo selv tage ansvar for. Man vælger jo selv at entrere med de her fora; ergo må man jo så benytte sig af de muligheder, der er for eksempelvis at klage. Hvordan man bliver behandlet, er jo selvfølgelig først og fremmest op til en selv – det afhænger lidt af, hvordan entrerer debatten. Dernæst er det klart, at man så kan benytte sig af de muligheder, som forordningen giver, eksempelvis at benytte sig af de klageorganer, som skal oprettes.

Kl. 17:11

Tredje næstformand (Karsten Hønge):

Spørgeren.

Kl. 17:11

Morten Messerschmidt (DF):

Altså, vi fik etableret tidligere, tror jeg – det kan være, at ministeren lige har været ude – at Facebook har en dominerende stilling. Det tror jeg der er relativt bred enighed om. Generelt er det sådan inden for konkurrencelovgivningen, at når en virksomhed har en dominerende stilling, skal man også lægge nogen særlige krav og nogle særlige hensyn osv. ned over den. Nu er det jo ikke sæbepulver, Facebook producerer – det er jo trods alt ytringsfriheden, det er det frie ord, det er den frie debat – og der havde jeg måske forventet, at ministeren, hvis vi er enige om, at det er et problem, at der nu er opstået censur i den frie verden igen, ville kunne svare lidt mere klart ja eller nej til, om den forordning, som han så hele tiden skubber foran sig, rent faktisk vil løse problemet. Det kan han ikke give noget klart svar på.

Kl. 17:12

Tredje næstformand (Karsten Hønge):

Ministeren.

Kl. 17:12

Erhvervsministeren (Morten Bødskov):

Jeg kan i hvert fald give et klart svar, med hensyn til at jeg føler mig ret overbevist om, at eksempelvis Facebook og andre af de sociale platforme og ikke mindst den debat, der kommer til at foregå der, som det her udvikler sig med forordningen, vil komme i fastere og bedre rammer. Det tror jeg vi kan blive enige om, og det tror jeg man vil se. Det er i hvert fald det, der er målet med det arbejde, der er lavet, og derfor ser jeg naturligvis frem til og håber, at det også er der, det ender.

Kl. 17:12

Tredje næstformand (Karsten Hønge):

Da der ikke er flere ønsker om korte bemærkninger, siger vi tak til erhvervsministeren.

Da der ikke er flere, som har bedt om ordet, er forhandlingen sluttet.

Afstemningen om de fremsatte forslag til vedtagelse vil som nævnt først finde sted torsdag den 25. maj, 2023.

Det næste punkt på dagsordenen er:

20) Forhandling om redegørelse nr. R 15:

Klima-, energi- og forsyningsministerens energi- og forsyningspolitiske redegørelse 2023.

(Anmeldelse 11.05.2023. Redegørelse givet 11.05.2023. Meddelelse om forhandling 11.05.2023).

Sammen med dette punkt foretages:

21) Forhandling om redegørelse nr. R 16:

Klima-, energi- og forsyningsministerens redegørelse for klimaeffekter.

(Anmeldelse 11.05.2023. Redegørelse givet 11.05.2023. Meddelelse om forhandling 11.05.2023).

22) Forespørgsel nr. F 19:

Forespørgsel til klima-, energi- og forsyningsministeren:

Hvad kan ministeren oplyse om regeringens fremtidige energi- og forsyningspolitiske initiativer set i lyset af den energi- og forsyningspolitiske redegørelse?

Af Lea Wermelin (S), Linea Søgaard-Lidell (V), Karin Liltorp (M), Signe Munk (SF), Lise Bech (DD), Steffen W. Frølund (LA), Mona Juul (KF), Søren Egge Rasmussen (EL), Samira Nawa (RV), Morten Messerschmidt (DF) og Theresa Scavenius (ALT).

(Anmeldelse 16.05.2023. Fremme 17.05.2023).

23) Forespørgsel nr. F 20:

Forespørgsel til klima-, energi- og forsyningsministeren:

Hvad kan ministeren oplyse om regeringens fremtidige klimapolitiske initiativer set i lyset af redegørelsen om klimaeffekter?

Af Lea Wermelin (S), Linea Søgaard-Lidell (V), Karin Liltorp (M), Signe Munk (SF), Lise Bech (DD), Steffen W. Frølund (LA), Mona Juul (KF), Mai Villadsen (EL), Samira Nawa (RV), Morten Messerschmidt (DF) og Theresa Scavenius (ALT).

(Anmeldelse 16.05.2023. Fremme 17.05.2023).

Kl. 17:14

Tredje næstformand (Karsten Hønge):

Jeg gør opmærksom på, at afstemningen om eventuelle forslag til vedtagelse udsættes til torsdag den 25. maj, 2023.

Vi skal nu i gang med en redegørelses- og forespørgselsdebat, og det indebærer, at ordførerne skal logge sig af deres normale pladser og derefter rykke frem på de forreste rækker og logge sig ind. Så vi holder lige en kort pause, til alle er på plads.

Så er alle ordførere og ministre på plads. Den første, der får ordet, er ordføreren for forespørgerne, fru Lea Wermelin, Socialdemokratiet.

Kl. 17:17

Begrundelse

(Ordfører for forespørgerne)

Lea Wermelin (S):

Tak for det. Jeg skal her til at starte med gøre det lidt kort. Det er jo sådan, at energiordførerne og klimaordførerne fra næsten alle Folketingets partier traditionen tro har valgt at indbyde klima-, energi- og forsyningsministeren til både en forespørgselsdebat i forbindelse med årlige energi- og forsyningspolitiske redegørelse og en forespørgselsdebat om den årlige redegørelse om klimaeffekter, som vi behandler samtidig dag. Og jeg vil da gerne på vegne af ordførerne takke ministeren for at stille op i dag. Jeg tror, vi alle sammen glæder os meget til debatten. Og så vil jeg sådan set ikke sige mere til at starte med.

Kl. 17:18

Tredje næstformand (Karsten Hønge):

Til besvarelse byder vi så velkommen til klima-, energi- og forsyningsministeren.

Kl. 17:18

Besvarelse

Klima-, energi- og forsyningsministeren (Lars Aagaard):

Tak for ordet og for invitationen til at fortælle om regeringens klima- og energipolitiske initiativer. Med regeringsgrundlaget har vi sat os det mest ambitiøse klimamål nogen sinde for Danmark. Vi har fremrykket målet om klimaneutralitet til 2045, sat et nyt mål om 110-procentsreduktion i 2050 i forhold til 1990. Desuden vil vi foreslå et ambitiøst reduktionsmål for 2035, og vi vil hæve de globale ambitioner for Danmark ved at opstille et mål for effekten af dansk eksport af energiteknologi og -tjenesteydelser. Vi vil bygge vejen færdig til 2030-målet, bl.a. gennem indfrielse af det bindende reduktionsmål for land- og skovbrugssektoren, og vi vil tage hånd om de implementeringsrisici, der er på vejen, f.eks. i relation til fangst og lagring af CO2. Vi har hævet ambitionerne, fordi de globale klimaforandringer truer, ikke bare vores samfund, men levevilkårene for mange, mange mennesker. Vi har hævet ambitionerne, fordi Danmark som et rigt land har en forpligtigelse til at tage ansvar og understøtte både fald i de indenlandske emissioner og ansvar for at bidrage til udviklingen af grøn energi og grønne teknologier.

Desværre er klimaudfordringen ikke den eneste udfordring, der presser vores land. Krigen i Ukraine har sat europæisk energiforsyning under voldsomt pres. Det gælder i fysisk forstand, hvor Rusland for bare halvandet år siden var den ubetinget største leverandør af olie og gas til vores Europa, det gælder i økonomisk forstand, hvor europæiske og danske energikunder sidste år oplevede ekstreme prisstigninger på især el- og gasmarkedet.

Danmark og Europa står i dag et bedre sted. Vores eksportafhængighed af Rusland er reduceret markant. Det skyldes lavere forbrug, og at Europa har forbedret sine muligheder for import fra andre dele af verden. Vejret har også været med os. Vinteren blev ikke så kold som frygtet, og vi er derfor kommet igennem fyringssæsonen på fornuftig vis, og de europæiske gaslagre er generelt mere fyldte end normalt. Og det giver os heldigvis et bedre afsæt for at kunne få dem fyldt op igen til den kommende fyringssæson.

Men krisen er ikke ovre. Sommeren kan blive varm, og sker det, øges gasforbruget til at producere den el, som er nødvendig for at køle mange europæiske hjem. Nedbør kan svigte igen, og så får vi mindre energi fra vandkraft. Der kan ske havarier og svigt i forsyningskæden til Europas kul og a-kraftværker, og internationalt kan uventede ting ske, som kan true vores forsyning. Så energikrise er desværre ikke et afsluttet kapitel, men heldigvis for nu har den skiftet karakter fra akut til en strukturel, strukturel fordi Europas importafhængighed fortsat er alt for stor.

Heldigvis er der på mange stræk overlap mellem det, som skal øge Europas energiuafhængighed, og det, som skal sikre, at såvel Danmark som Europa kan levere på vores klimaløfter. Det er mere vedvarende energi i form af sol og vind til elproduktionen støttet af biogas, udfasning af olie- og gasfyr i vores huse og industri, udfasning af biler med forbrændingsmotorer og indsats mod energispild. Vi skal derfor i de kommende år holde fast i vores ambitioner for udbredelse af vedvarende energi, udfasning af fossil energi på forbrugssiden og udvikling af nye svar som CO2-fangst og -lagring og produktion af brint som led i at levere energi til de sektorer, som næppe lader sig fuldt elektrificere.

Når jeg siger »vi«, er det i erkendelse af, at der ligger en stor opgave hos os alle, bl.a. her i Folketinget. Vi skal implementere en meget omfattende samling af energi- og klimapolitiske aftaler. Vi deler langt hen ad vejen de samme ambitioner og har de samme drømme for fremtiden. Den opgave, der ligger foran os, er at bygge bro for at aftaler, der indeholder mål og ambitioner, ved lovgivning kan føre til handling.

Som mange andre er jeg og regeringen bevidst om, at de forandringer, som vi skal igennem, er meget store, vil kræve betydelige milliardinvesteringer, påvirke den offentlige økonomi, påvirke danskernes hverdag og påvirke mulighederne i vores erhvervsliv. Og selv om den grønne fremtid på mange måder tegner lys, vil ikke alle opleve forandringerne som en gave til deres livsvilkår. Det samme gælder for dele af erhvervslivet, som mest direkte rammes af de klimapolitiske tiltag.

Regeringen er derfor bevidst om, at omstillingen af det danske samfund skal ske med danskernes opbakning, og det forudsætter, at vi bruger både den faste og den kærlige hånd. Den faste, der sikrer, at vi når de klima- og energipolitiske mål, den kærlige, som sikrer, at de befolkningsgrupper og de erhverv, som bliver presset, også oplever, at der gives nye muligheder og tages hånd om deres bekymringer.

Jeg ved godt at den klimapolitiske debat ofte handler om manglende tempo. Det kommer den sikkert også til at handle om i dag. Nogen vil sikkert spørge: Hvorfor har I ikke allerede introduceret en CO2-afgift for landbruget, eller, som Enhedslisten har foreslået, stoppet for salget af nye biler med forbrændingsmotorer 2025?

Kl. 17:23

I begge tilfælde gælder det, at gør man kun det ene, så efterlader flertallet regningen og de tabte muligheder hos de få, som rammes direkte. Det er ikke fair, og det vil, hvis vi ikke passer på, risikere at vende en folkelig opbakning for den grønne omstilling til en folkelig modstand, og det kan for alvor truet indfrielsen af vores klimamål.

Det handler derfor om i de kommende år at holde fast i ambitionen om at skabe grøn forandring på en facon, som danskerne kan se sig selv i. Svaret på at stoppe med at brænde sort energi kan jo ikke være ingen energi. Svaret på udfasning af biler med en forbrændingsmotor kan jo ikke være ingen biler, eller svaret på udledning fra landbruget kan jo ikke kun være ingen produktion. Vi skal hele tiden finde de rette balancer.

Regeringen har nu været i gang i 5 måneder. Sammen – og her vil jeg også gerne takke for samarbejdet i diverse forligskredse i Folketinget – har vi skabt fremskridt, og vi har bane vejen for endnu flere resultater i de kommende år. Vi har godkendt investeringer i el- og gasnettet for for over 3½ mia. kr. for at gøre infrastrukturen klar til mere grøn gas og mere grøn strøm. Vi har netop vedtaget en lov, der skal bane vejen for geografisk differentieret forbrug, så vi får direkte elektricitetsforbindelser mellem forbrug og produktion. Vi har indgået en samarbejdsaftale om brintrør til Tyskland, som bliver afgørende for, at vi kan høste den økonomiske gevinst, der ligger gemt i vores fælles ambitioner, når det gælder produktionen af grøn brint i vores land. Vi har igangsat ptx-udbud til 1,25 mia. kr., og vi har netop i dag indgået aftale om muligheden for at etablering af brintinfrastruktur, fordelingen af rollerne til henholdsvis Energinet og Evida. Vi er ved at afslutte første udbudsrunde, og det vil sige ccus-puljen. Vi er ved at skrive kontrakt med Ørsted om fangst og lagring af 430.000 t CO2 årligt i form af negativ udledning fra 2026. Vi har banet vejen for billig CO2-lagring på land og givet den første tilladelse til storskala CO2-lagring i Nordsøen. Og i marts blev CO2 for første gang pumpet ned i den danske undergrund. Vores undergrund kan potentielt gøre Danmark til europæisk center for CO2-lagring. Vi har tildelt 200 mio. kr. yderligere til afkoblingsordninger og fjernvarmepuljen til at hjælpe husstandene af med gasfyret og fjernvarmeselskab med udrulning af fjernvarme. Vi har vedtaget lovgivning, der skal bane vejen for det første geotermiske anlæg i storskala i Danmark, og vi er aktuelt i fuld gang med forhandlinger om udbud af 6 GW traditionelle havmølleparker og 3 GW ved Energiø Bornholm. Og på det grønne Marienborg-møde i sidste måned foreslog vi at fordoble det havareal, der udlægges til vedvarende energi, og give aktørerne mere frihed til at stille mere og havvindskapacitet op på de udvalgte arealer.

Der vil også være højt tempo på det grønne område fremover. Sammen skal vi sikre større opbakning til udbygning af vedvarende energi på land, bl.a. ved at evaluere VE-ordningerne, og vi skal gøre mere for at få udfaset gas i vores boligopvarmning. Den løbende afrapportering fra NEKST skal give os et bidrag hertil. Regeringen har fuldt fokus på at skabe rammerne, der kan muliggøre en firedobling af den samlede elproduktion for solenergi og landvindmøller frem mod 2030. Vi vil følge op på, hvordan staten kan spille en aktiv rolle med at realisere store energiparker på land. Det danske elnet skal udbygges betydeligt i de kommende år for at imødegå den store udbygning af vedvarende energi.

Med Klimaaftale om grøn strøm og varme fra 2022 er der igangsat et analysearbejde om mulige yderligere tiltag, og der bliver løbende afrapporteret i 2023 og 2025. Vi skal have styrket rammerne for fangst og lagring og udnyttelse af CO2, bl.a. ved at fremrykke analyserne af, hvordan CCUS kan etableres for affaldsforbrændingsanlæg. Klimarådet fremhæver fangst og lagring som en af de store implementeringsrisici på vej mod 2030, og det lytter vi naturligvis til. I efteråret glæder jeg mig til at se konklusionerne fra ekspertgruppen for grøn skattereform, og vi skal inden for kort tid samles og diskutere regeringens og partiernes forslag til yderligere reduktioner i 2025. I regeringen har vi præsenteret vores forslag til, hvordan den nuværende CO2-manko i 2025 kan lukkes. Her ønsker vi at øge fortrængningskravet i transporten og sætte et loft over førstegenerationsbiobrændstoffer. Det kan vi implementere hurtigt, og dermed vil vi kunne indfri 2025-målet.

Vi skal huske, at vores sikkerhed, når det gælder energi og vores muligheder for for alvor at gøre en forskel i verden, er uløseligt forbundet med det europæiske samarbejde. Regeringen arbejder for og samarbejder med andre lande for et ambitiøst 2040-klimamål i EU og en klima- og energipolitik, der bidrager til EU's uafhængighed af russisk fossil energi. I regeringens første måneder er langt det meste af lovgivningen som følge af Fit for 55-pakken landet. Nu skal den implementeres, hvorfor EU-lovgivning også bliver en del af det arbejdsprogram, der ligger foran os. At sikre danskerne adgang til sikker grøn energi til priser, som er til at betale, er ikke en simpel opgave, og det er heller ikke nogen opgave, hvor jeg tror at vi nogen sinde vil sige til hinanden, at nu er der ikke flere optimeringsmuligheder.

Kl. 17:28

Det samme gælder de fortsatte ambitioner om reducere CO2-udledning fra det danske samfund. Vi skal dog huske på, at hvor de sidste to-tre års fokus i dansk klimapolitik har handlet om at indgå brede klimapolitiske rammeaftaler og sætte mål, så er vores fokus nu på at implementere dem. Og jeg tror, vi må sande, at det ofte er lettere at beslutte, hvad man vil gøre, end at beslutte, hvordan man vil gøre det. At implementere målene er mærkeligt nok ikke lige så politisk storslået som at sætte dem, og det giver ikke altid en forside på en avis. Og jeg kan høre på debatten, at man ikke ser det at implementere en aftale, gennemføre et lovforslag eller gøre et mål konkret med nye politiske initiativer som noget heroisk. Det er simpelt hen forkert. Det er jo de enkelte tiltag, der er vigtige, og som skal sikre, at vi reelt opnår de reduktioner, vi skal.

I regeringen vil vi nøje følge udviklingen, så vi hele tiden sikrer, at vi er på rette kurs med implementeringen. Regeringen stræber efter at skabe en bedre fremtid. Vi vil nå vores klima- og energipolitiske mål, vi vil implementere og indføre politiske aftaler, vi vil samarbejde med Folketinget, fagbevægelsen, erhvervslivet, Foreningsdanmark og kommunerne. Vi vil samarbejde med vores nabolande og med vores europæiske og globale partnere. Jeg tror på, vi kan finde gode løsninger i fællesskab. Jeg ser frem til det videre samarbejde. Tak for ordet.

Kl. 17:29

Fjerde næstformand (Karina Adsbøl):

Tak til ministeren. Der er nu adgang til en kort bemærkning fra ordførerne, og den første er hr. Søren Egge Rasmussen fra Enhedslisten. Værsgo.

Kl. 17:30

Søren Egge Rasmussen (EL):

Tak. Det der med at sikre den folkelige opbakning og sikre samarbejdet med alle dele af civilsamfundet synes jeg jo sådan set er vigtigt. Og jeg håber jo også, at ministeren tager det helt ind i hjertet, når vi forholder os til kommunerne og den affaldslovbehandling, som vi har lige nu med L 115, hvor kommunerne jo ikke er tilfredse med, at der efterlades en regning ude hos dem, og at vi ender i en situation, hvor vi får en affaldssektor, som ikke leverer de CO2-reduktioner, vi har aftalt.

Det, jeg vil spørge ind til, er den der folkelige opbakning. Der, hvor der ikke er konflikt, er jo sådan set, når folk gerne vil have fjernvarme, og jeg har noteret mig, at fjernvarmepuljen er løbet tør. Jeg har fået at vide, at det lige er sket, og der er allerede ansøgt for 439 mio. kr. i år. Så vi står altså over for, at der er en masse projekter, som venter på at blive realiseret. Kan ministeren sige, at der kan findes nogle uforbrugte midler, så vi kan undgå, at der kommer et stop i tildelingen af midler fra fjernvarmepuljen?

Kl. 17:31

Fjerde næstformand (Karina Adsbøl):

Ministeren.

Kl. 17:31

Klima-, energi- og forsyningsministeren (Lars Aagaard):

Ja, det er rigtigt: Nyheden er kommet frem i dag, og derfor har regeringen selvsagt heller ikke forholdt sig til det, men det er jo sådan – og det burde spørgeren egentlig vide – at vi har en finanslov, hvor man har prioriteret midler for i år. Der er indgået en aftale om finansloven mellem en bred kreds af partier. Der blev også afsat yderligere penge til fjernvarmepuljen, og alle må have været vidende om, at der potentielt kunne komme et større træk på puljen end den mængde penge, der har været afsat.

Men jeg har godt set nyheden, og eftersom den er kommet ud i dag, har jeg ikke så meget yderligere at tilføje til den andet end det måske lidt mere principielle, og det er, at jeg anser det som urealistisk, at vi kommer til at støtte den fulde konvertering væk fra naturgas til fjernvarme på den måde, vi har støttet det i starten. Det ligger også lidt i det, jeg sagde før, om, at krisen er gået fra at være akut til strukturel. Men det er jo grundlæggende et spørgsmål, der afgøres i de årlige forhandlinger om finansloven.

Kl. 17:32

Fjerde næstformand (Karina Adsbøl):

Så er der en kort bemærkning til fru Signe Munk, SF. Værsgo.

Kl. 17:32

Signe Munk (SF):

Når man læser klimaredegørelsen, har regeringen, i hvert fald efter egen påstand, fremlagt et forslag til at nå 2025-målet. Jeg tror, at vi andre ikke helt er indviet i, præcis hvad det forslag er, andet end at vi kan se, at det handler om at putte biobrændstoffer i de danske forbrændingsmotorer. Og der er fire professorer, der netop har taget fat i det løsningsforslag – det er bl.a. Henrik Wenzel og Jørgen Olesen – og de skriver, og nu citerer jeg: Vi vil gerne slå fast her, at iblanding af biodiesel i brændstoffer i vejtransporten er ikke den rigtige vej at gå, og det fører ikke til en reduktion af klimagasser.

Det er altså om regeringens forslag til at nå 2025-målet, og derfor vil jeg bare høre, om klimaministeren er enig i det udsagn.

Kl. 17:33

Fjerde næstformand (Karina Adsbøl):

Ministeren.

Kl. 17:33

Klima-, energi- og forsyningsministeren (Lars Aagaard):

Nej, det er jeg ikke enig i. Det, som regeringen har sagt er vores forslag, er – og jeg er med på, at der er en forskel mellem første og anden generation – at der skal lægges et loft over mængden af førstegenerationsbiobrændstoffer, fordi vi ønsker at se mere avancerede biobrændstoffer i det, der blandes i.

Så er jeg i øvrigt nysgerrig efter – når vi inviterer til forhandlinger om regeringens forslag – at lytte til, hvad partierne har af alternative forslag. Og der vil jeg særlig være glad, hvis partierne også har gjort sig nogle overvejelser omkring de andre forhold, der fremgår af klimaloven, nemlig hvordan vi sikrer, at forslagene er finansierede, hvordan vi sikrer social balance, regional balance osv., sådan at det er den fulde pakke af hensyn, der fremgår af klimaloven, der er med. Men jeg lytter gerne efter, når vi indkalder til forhandlinger, om folk har alternative forslag.

Det er jo en given ting, at vi kommer til at have biler med forbrændingsmotorer på vejene frem mod 2030, og derfor skal vi også arbejde med at gøre det brændstof, som bruges frem mod 2030, grønnere og grønnere, og det mener jeg at en model med et loft over første generation kan bidrage til.

Kl. 17:34

Fjerde næstformand (Karina Adsbøl):

Tak. Så er det fru Theresa Scavenius, Alternativet. Værsgo.

Kl. 17:34

Theresa Scavenius (ALT):

Jeg beklager, at jeg kom for sent. Ministeren siger, at vi er på rette kurs. Kan ministeren uddybe det, for ifølge Klimarådet er vi ikke på rette kurs? Så måske kan ministeren uddybe det.

Det andet spørgsmål handler om det her med, at ministeren siger, at der ikke er så meget shine omkring, hvordan man laver klimapolitik. Men er det ikke også, fordi det bliver meget svært og det er en proces, som jeg i hvert fald har oplevet den de sidste par måneder, hvor man nægter at lytte til saglige og faglige diskussioner, sådan at vi netop sørger for, at man faktisk kunne fejre de implementeringer, man lavede, og netop lyttede til kommunerne, som Enhedslisten også nævner? For så kunne man faktisk lave noget, vi alle sammen kunne være stolte af, i stedet for noget, som alle kritiserer og derfor nødvendigvis bliver noget, som ingen kan tage æren for.

Kl. 17:35

Fjerde næstformand (Karina Adsbøl):

Ministeren.

Kl. 17:35

Klima-, energi- og forsyningsministeren (Lars Aagaard):

Lige nu har vi en lang forhandlingsrække omkring offshorevind, og jeg spurgte ovre i mit ministerium, hvad den sådan umiddelbare mavefornemmelse var: om man havde brugt længst tid på at beslutte sig for, hvor meget havvindmøllekapacitet man ville bygge, kontra hvor meget tid vi har brugt på at forhandle om at implementere aftalen. Og jeg konstaterer bare, at partierne, og det har jeg dyb respekt for, har behov for, at vi i implementeringsdelen også har den nødvendige tid, så partierne kan stille spørgsmål, som ministeriet kan besvare, så vi kan understøtte gode lovgivningsprocesser. Derfor er det bare fakta, at det at implementere også er hårdt arbejde, og at det ikke kaster så store overskrifter af sig.

Jeg har respekt for de processer. Det er klart, det hele ville være meget lettere, hvis regeringen lagde et forslag på bordet, som partierne bare umiddelbart tilsluttede sig. Så kunne vi sætte tempoet op. Men jeg har sådan set respekt for, at partierne kan have synspunkter, der skal have lov at komme på bordet, og uddybende spørgsmål osv., som skal kunne adresseres i de processer.

Så det var sådan set bare et forsøg på at sige, at det at implementere også er rigtig hårdt arbejde, og at det også involverer de relevante ordførere. Derfor er jeg også glad, hver gang ordførerne prioriterer tid til at komme til de forhandlingsmøder, vi har.

Kl. 17:36

Fjerde næstformand (Karina Adsbøl):

Så er det hr. Stinus Lindgreen, Radikale Venstre. Værsgo.

Kl. 17:36

Stinus Lindgreen (RV):

Tak for det. Og tak for talen. Jeg er lidt med på et afbud fra vores ordfører på området, så jeg må jo gøre det så godt, jeg kan. En af de ting, jeg undrer mig lidt over, når vi kigger på klimaområdet, er jo, at vi i Danmark har en relativt lav afgift på diesel sammenlignet med vores nabolande, som de facto betyder, at vi er et, skal vi kalde det skattely for optankning af diesel her oppe i Norden. Tænker ministeren, at det er en fornuftig tilgang til afgifter på noget, vi gerne vil have mindre af?

Kl. 17:36

Fjerde næstformand (Karina Adsbøl):

Ministeren.

Kl. 17:36

Klima-, energi- og forsyningsministeren (Lars Aagaard):

Først og fremmest velkommen til spørgeren i dette hus. Jeg tror ikke, at vi har nået at være her sammen før, så det vil jeg lige huske at få sagt. Det er sådan, at iblandingskravet også har en effekt for priserne, så det er en del af, at det har en vis virkning for at imødegå den situation, der spørges til, men jeg lytter gerne. Hvis Radikale Venstre har alternative forslag til regeringen, så bliver I inviteret ind til at komme med dem, og jeg lytter jo særligt til mennesker, der også har forslag til finansieringen med, men som også har gjort sig overvejelser omkring de andre hensyn, der er i klimaloven. Og der skal vi bare alle sammen huske på, at der findes grønne veste, og der findes også gule veste, så den balance er jeg og regeringen meget optaget af, for vi skal jo sørge for, at der er en vedvarende bred opbakning i den danske befolkning, der tager hensyn til det sociale, regionale og er ansvarlig økonomisk osv., så vi sørger for, at vores klimapolitik hænger sammen, også på den lange bane. Men har Radikale Venstre gode forslag, glæder jeg mig til at høre dem – og specielt, hvis de er finansieret.

Kl. 17:38

Fjerde næstformand (Karina Adsbøl):

Tak til ministeren. Der er ikke flere korte bemærkninger.

Vi går nu over til forhandlingen og de almindelige regler for korte bemærkninger. Jeg skal gøre opmærksom på, at der efter ønske fra ordførerne gives mulighed for en taletid på op til 15 minutter.

Så er det ordføreren for forespørgerne, fru Lea Wermelin fra Socialdemokratiet. Værsgo.

Kl. 17:38

Forhandling

(Ordfører for forespørgerne)

Lea Wermelin (S):

Tak for det. Der er utrolig meget at sige, når det både er hele klimadebatten på en eller anden måde og også den energi- og forsyningspolitiske situation. Men jeg har egentlig lyst til at starte med det første og med et citat, som – nu vover jeg pelsen – jeg ikke engang ved, om jeg må læse op, fordi det jo sådan set ikke er på dansk: »... everything, everywhere, all at once.« Det var ordene fra FN's generalsekretær, i forbindelse med at FN's klimapanel her for nylig lancerede deres rapport.

Budskabet er jo ikke til at tage fejl af. Det er jo alle alarmklokker, der bimler og bamler, og derfor er det, vi gør, både i Danmark, men også i resten af verden, i forhold til at handle på klimakrisen, helt afgørende. Og hvis vi bare spoler tiden en lille smule tilbage, lavede vi for lidt mere end 3 år siden med klimaloven en utrolig ambitiøs målsætning om at nå 70 pct.'s reduktion i 2030.

På det tidspunkt gjorde vi det jo uden at vide, hvordan vi skulle nå i mål, og vi gjorde det jo også på en måde, hvor vi sagde: Vi ønsker, at Danmark skal være et foregangsland. Det var altså, at den måde, vi gør det på, også skal vise vejen for andre lande – at vi både kunne vise, at vi kunne lave en helt afgørende grøn omstilling i Danmark, men samtidig også bevare det velfærdssamfund, som er så utrolig vigtigt, også for os socialdemokrater, og altså blive ved med at skabe arbejdspladser, men i den grønne afdeling.

Hvad skete der så i den sidste regeringsperiode? Ja, der lavede vi lidt mere end 75 grønne aftaler – det svarer cirka til sådan en grøn aftale hver anden uge – og jeg tror også, vi samlet set øremærkede mere end 110 mia. kr., som nu har bragt os ca. tre fjerdedele af vejen til målet i 2030. Så vi står lige nu på et fundament, hvor vi lige pludselig godt kan sandsynliggøre en vej frem til 2030-målet. Altså, da vi for 3 år siden startede, anede vi ikke, hvordan vi skulle lykkes med det, og nu kan vi se en sti, der fører derhen.

Hvad skete der så, da den nuværende regering tiltrådte? Ja, der var det jo fortsat vigtigt for os at sige: Vi har vores 2030-mål, og det skal vi jo så bygge oven på. Og derfor har vi ud over dét mål også sat målet og fremrykket målet om, hvornår vi skal være klimaneutrale, til 2045, og i 2050 skal vi være klimapositive. Det vil sige, at vi skal finde en måde også at lave det, man kalder negative udledninger, på.

Men for os i Socialdemokratiet er det klart, at det ikke er nok at sætte de her mål. Vi skal også komme i mål, og det kommer vi også, for vi er jo klar til at træffe de nødvendige beslutninger, der skal til, for at vi når hele vejen. Og jeg synes, nogle af de ting, som ministeren også var inde på, og som vi allerede er kommet i gang med også i den her regeringsperiode, vidner om, at vi tager fat på en lang række områder.

Det er jo alt lige fra CO2-lagring til fjernvarmepuljen til brintinfrastruktur, direkte linjer, og hvordan vi kan sikre, at vi også kan bruge den brint, der kan produceres i Danmark, til en national energikrisestab, som skal hjælpe os med at fjerne barrierer for at levere på den grønne omstilling.

Så vi er i gang på rigtig mange områder. Noget af det, der selvfølgelig ligger ligefor, og som jeg tror mange af os har været spændte på, og som på en eller anden måde bliver den første målestok for den danske klimapolitik, også oven på klimaloven, er jo vores 2025-mål. Og der var jeg selv rigtig glad for, at vi på Marienborgmødet her i april i år både kunne sige, hvor langt vi egentlig er fra målet, og også fra regeringens side vise vores bud på, hvordan vi så kommer helt i mål med 2025-målet.

For det er selvfølgelig en milepæl at nå det mål på vejen som en trædesten frem mod 2030. Så ud over at vi kan sikre, at vi kommer i mål i 2025, skal vi jo stadig have øjnene stift rettet mod 2030. Og derfor er der også en lang række beslutninger, som fortsat udestår. Noget af det, som vi skal videre med, og hvor vi har lavet en meget bred klimaaftale, er hele omstillingen af dansk landbrug, hvor vi jo ikke skal afvikle vores landbrugsproduktion, men hvor vi bliver nødt til at sige, at den klimaomstilling, der skal være, ikke kun gælder nogle sektorer; den gælder alle sektorer.

Derfor ser jeg også utrolig meget frem til at modtage Svarerudvalgets anbefalinger i forhold til en CO2-afgift for landbruget, som ud over alle de andre tiltag, der er besluttet, skal hjælpe os med, at vi kommer i mål med de her 55-65-procentsreduktionsmål i 2030.

Kl. 17:43

Jeg kunne også nævne flyrejserne som et andet fokuspunkt, hvor vi også har været meget ambitiøse ved at sige, vi tror på, at vi fra dansk side også skal være med til at levere en grøn indenrigsrute om ganske kort tid.

Så står vi også lige nu midt i nogle helt afgørende forhandlinger om havvindmøller. Jeg tror, det vi er i gang med, er ganske historisk, og man skal passe på med at tage det ord i sin mund her fra sådan en flot talerstol som den her, men lige nu er vi en gang med en udbygning af havvindmøllekapaciteten i Danmark, som er helt enorm, både de 6 GW, som vi tror kan blive helt op til 10 GW, men altså også Danmarks første energiø, Bornholm, hvor vi har øen, men skal bygge meget mere havvindmøllekapacitet i fremtiden. Og det er nødvendigt med den udbygning på havet ikke bare i forhold til al den strøm, vi kommer til at få brug for i Danmark, men også i forhold til al den strøm til brintproduktion, som kan hjælpe os med at blive uafhængige af de fossile brændsler i resten af Europa. Så Danmark kan ikke alene på det her område spille en vigtig rolle for vores grønne omstilling – altså forsyningen til vores elbiler og til opvarmning af vores huse – men jo også for de lande, som ligger i resten af Europa.

Så er der al den strøm, som vi kan undgå at bruge. Hvordan sikrer vi, at vi kan blive mere energieffektive? Det må jo sådan set være den billigste og grønneste vej til at sikre nogle reduktioner, at vi bruger mindre. Derfor synes jeg også, at det fortjener et par ord med på vejen, når vi også i dag diskuterer en energi- og forsyningspolitisk redegørelse, at den energikrise, som vi har stået midt i, og som vi fortsat ikke er ude af, som følge af Ruslands angreb på Ukraine, jo også har betydet, at hvis ikke vi i forvejen var overbevist om, at vi er nødt til at handle på klimakrisen, så må vi kunne se, at det er helt uomgængeligt, at vi er nødt til at blive uafhængige af de fossile brændsler også fra Rusland, og at det i den forbindelse også handler om vores sikkerhed i Europa og altså også om nationalt at sørge for, at vi står langt bedre rustet i vores energiforsyning i fremtiden. Der kan man jo se i redegørelsen, at vi sådan set har truffet mange kloge beslutninger i forhold til at handle på det, og danskerne har også været enormt gode til at spare, hvor de kan, og derfor står vi også godt rustet til den kommende vinter, selv om vi lige nu står – og det er måske ikke lige i dag, at solen skinner – og kan se en sommer nærme sig. Vi kan se, at vi ikke er ude af det til næste vinter, men at vi trods alt står et langt bedre sted i dag.

Så vil jeg bare afslutningsvis sige, at for Socialdemokratiet er det helt afgørende, at Danmark er med til at gå foran. Det har vi gjort, siden vi vedtog måske verdens mest ambitiøse klimalov tilbage i sidste regeringsperiode, og det er jo det, vi bygger videre på nu. Og det skal vi gøre sammen med resten af EU og sørge for, at Europa er vores allierede i at sikre den grønne omstilling, der skal til, for vi skal rent faktisk ikke bare anerkende, at det er vores generations største udfordring, men også sikre, at vi er den generation, der løser den udfordring.

Så vil jeg gerne læse følgende vedtagelsestekst op på vegne af S, V, M og LA:

Forslag til vedtagelse

»Klimaforandringer er vor generations største udfordring og kræver en gennemgribende omstilling af samfundet på tværs af sektorer.

Folketinget anerkender, at med regeringsgrundlaget og de seneste års aftaler er Danmark rykket tættere på at indfri sine klimamål, og at regeringen har præsenteret politik, der kan lukke den nuværende 2025-manko. Folketinget pålægger regeringen at sikre hastighed i klimaindsatsen og den grønne omstilling, så der træffes yderligere beslutninger de kommende år.

Folketinget noterer, at regeringen bl.a. har indledt forhandlinger om udbudsbetingelser for 6 GW havvind og Energiø Bornholm samt igangsat ptx-udbuddet på 1,25 mia. kr.

Folketinget noterer, at første udbud af CCUS-puljen vil sikre CO2-reduktioner på mindst 0,4 mio. t i 2026, og at regeringen har nedsat en national energikrisestab (NEKST), der skal identificere løsninger på grønne udfordringer.

Folketinget pålægger regeringen at fremme danske grønne løsninger i EU og global samt arbejde for ambitiøs og omkostningseffektiv klima- og energiregulering i EU.«

(Forslag til vedtagelse nr. V 21).

Kl. 17:48

Fjerde næstformand (Karina Adsbøl):

Tak til ordføreren. Det kan godt være, solen ikke skinner udenfor, men det gør den herinde. Der er en masse glade ordførere, som gerne vil have en kort bemærkning, og den første er hr. Søren Egge Rasmussen fra Enhedslisten. Værsgo.

Kl. 17:49

Søren Egge Rasmussen (EL):

Jeg synes, det er godt, at det regner derude. Nu sagde ordføreren, at man kan sandsynliggøre, at man når i mål med 2030-målet. Det er jo ikke det, som Klimarådet siger til os, hverken for 2025 eller 2030. Så med hensyn til at komme frem til at nå i mål med 2025-målet er det ikke kun et spørgsmål om, at man skal gøre det. Og det er så det, som man påstår man gør ved at brænde mere biobrændstof af. Man skal jo også gøre det på den bedste måde, og det synes jeg ikke man gør. Så jeg ser frem til de forhandlinger.

Nu står vi over for et lovforslag, som skal liberalisere affaldssektoren, og jeg synes, at der er grund til at revurdere den aftale, for det, der ligger nu med lovforslaget, er jo ikke, at vi sikrer CO2-fangst. Det sikrer ikke, at vi forhindrer import af affald. Vi står med et kæmpe problem. Kan ordføreren ikke se, at det er et problem, at om de der 0,7 mio. t, som den aftale egentlig skulle give, siger Klimarådet: Det når I ikke; det kommer til at medføre øget CO2-udslip. Er ordføreren parat til revurdere den aftale?

Kl. 17:50

Fjerde næstformand (Karina Adsbøl):

Ordføreren.

Kl. 17:50

Lea Wermelin (S):

Tak for det. Landmanden i Enhedslistens ordfører fornægter sig ikke ved at glæde sig over regnen derude. Jeg tror, vi andre håber på lidt mere sol. Men fred nu være med det. Det skal ikke skille os ad i dag.

I forhold til Klimarådet var jeg selv i debat med Klimarådets formand for nylig. Det er rigtigt, at Klimarådet peger på en lang række usikkerheder, bekymringspunkter og andre ting, som vi så skal handle på. Det er jo det, de er sat i verden til. Men de siger også selv – og det anerkendte formanden også – at vi for første gang har anskueliggjort en vej til 2030. Og så er der jo en række ting, som vi skal forholde os til, og det er præcis det, vi er i gang med. Men alt andet lige kommer vi tættere og tættere på det mål, og det synes jeg også man kan se i det, som Klimarådet skriver, vel vidende at de har mange ting, som de peger på vi skal gøre mere af.

I forhold til at nå 2025-målet kommer vi til at have nogle drøftelser. I forhold til affald er Enhedslisten jo ikke med i aftalen, og det kan jeg da godt forstå at man ærgrer sig over, men så mister man også lidt muligheden for at være en del af det, som vi diskuterer og forhandler i den forbindelse.

Kl. 17:51

Fjerde næstformand (Karina Adsbøl):

Tak. Jeg kan ikke se, at der ønskes endnu en kort bemærkning. Jo, værsgo.

Kl. 17:51

Søren Egge Rasmussen (EL):

Tak for at give mig chancen. Jeg havde lige troet, at man var nede på et lavere antal. Det er godt, det er sådan her.

Jeg synes, det er en skam, at vi ikke har mere tid til at komme helt i bund med den affaldslovgivning. Og det er sådan, at Enhedslisten sidder i Folketinget, så vi er sådan set med til at behandle det lovforslag, der er, selv om vi er trådt ud af den der, hvad skal man sige, liberaliseringsjunta, der kører det her igennem. Kan ordføreren ikke se, at det er et problem, at man ikke når i mål med de CO2-reduktioner, som var hensigten med at lave den klimaaftale for vores affaldssektor?

Kl. 17:51

Fjerde næstformand (Karina Adsbøl):

Ordføreren.

Kl. 17:51

Lea Wermelin (S):

Det er rigtigt, at alle kan debattere. Det er jo det, vi gør her i Folketinget, og vi vedtager også lovgivning. Men nu blev der bare sagt, at man skulle kigge på aftalen igen. Og så vil jeg bare sige til dem, der kunne finde på at sidde og følge med her, at Enhedslisten jo var med i aftalen, havde sat sit navn på papiret, valgte så at træde ud, og det er helt fair. Men det er klart, at den aftalekreds af partier så diskuterer videre, bl.a. i forhold til hvordan vi sikrer CO2-fangst. Og så kommer vi forhåbentlig til også at stemme den her lovgivning igennem og nå de reduktioner, der ligger i det. Det er i hvert fald det, der er vores klare forventning.

Kl. 17:52

Fjerde næstformand (Karina Adsbøl):

Tak. Så er det fru Signe Munk, SF. Værsgo.

Kl. 17:52

Signe Munk (SF):

Tak for det. Nogle gange var det bedre i gamle dage, og det er faktisk en lille smule relevant i forhold til den her debat at sige, at den er god nok. Der var nemlig engang, hvor ordførerens parti sad i regering, og der lavede ordførerens parti en bilaftale i forbindelse med den grønne omstilling af transporten og brændstoffet med bl.a. SF, Enhedslisten og Radikale. Og i den aftale var Socialdemokratiet, altså ordførerens parti, som var regeringspartiet, rørende enig med os i de andre partier om, at det var ret vigtigt, at når man puttede biobrændstoffer, som blandes i diesel og benzin, i tanken, så talte man det fulde klimaaftryk med, og det skulle faktisk tælles med fra 2025. Men desværre er ordførerens parti jo kommet med i en anden regering, og så er det lige pludselig ikke længere vigtigt at tælle det fulde klimaaftryk med, når man bruger biobrændstoffer. Eller er der noget, der er glippet for mig?

Kl. 17:53

Fjerde næstformand (Karina Adsbøl):

Ordføreren.

Kl. 17:53

Lea Wermelin (S):

Jeg synes altid, at det er dejligt, når SF's ordfører taler varmt om socialdemokrater, og det var jo trods alt os, der sad i regering i sidste periode. Så den del vil jeg tage med mig. Så hørte jeg også, at der var lidt sådan til sidebenene, men det skal man jo også have lov til. I forhold til det konkrete spørgsmål om bilaftalen undrede det mig også, at SF's ordfører tidligere var inde på den her bekymring i forhold til det, som vi lægger op til fra regeringens side for at sikre, at vi når i mål i 2025 ved bl.a. at bruge det her værktøj. For der lå jo allerede det i det dengang, at vi netop skulle sikre en større iblanding. Og det, der jo i hvert fald er vigtigt for os i Socialdemokratiet, er jo også et loft i forhold til førstegenerationsbiobrændstoffer, og der kan jeg se, at der har været lidt diskussion derude, men det er jo noget af det, vi kommer til at tale om i de drøftelser, der vil være i forhold til 2025-målet.

Kl. 17:54

Fjerde næstformand (Karina Adsbøl):

Spørgeren for sin anden korte bemærkning.

Kl. 17:54

Signe Munk (SF):

Jamen det, der jo var finten ved at sætte et krav ind for 2025-målet om, at man skulle tælle det fulde klimaaftryk med, så ville man udmanøvrere førstegenerationsbiobrændstofferne, og det er dem, der har et forfærdelig ringe klimaaftryk, og det var Socialdemokratiet enig med SF om i sidste periode. Så skal jeg bare høre, hvad det er, der har ændret sig for Socialdemokratiet, siden det ikke er vigtigt mere at tælle det fulde klimaaftryk med for f.eks. førstegenerationsbiobrændstoffer.

Kl. 17:54

Fjerde næstformand (Karina Adsbøl):

Ordføreren.

Kl. 17:54

Lea Wermelin (S):

Uden at jeg skal prale af sådan at have fotografisk hukommelse, for det tror jeg ikke at jeg har, så husker jeg i hvert fald aftaleteksten på den måde, at man her i 2023 skulle mødes og tale om, hvordan man skulle forholde sig til hele det her spørgsmål omkring for fortrængningsafgiften. Og det er jo så også det, vi kommer til at gøre i forbindelse med forhandlingerne om 2025-målet. Så jeg tænker, at Socialdemokratiet står der, hvor vi hele tiden har stået, i forhold til at vi ønsker at komme i mål med 2025-målet. Vi tror på, at det her kan være et værktøj til at nå det, og i forhold til den konkrete model kommer vi også til at tage de drøftelser i forbindelse med 2025-målet.

Kl. 17:55

Fjerde næstformand (Karina Adsbøl):

Tak. Så er det fru Theresa Scavenius, Alternativet. Værsgo.

Kl. 17:55

Theresa Scavenius (ALT):

Ordføreren siger, at Klimarådet har rost regeringen for, at der er en vej, men det er jo én sætning. Kunne ordføreren ikke forholde sig til Klimarådets kritik i stedet for det her med at sige, at der er en sætning, der siger, at det faktisk er imponerende, at der er fundet en vej. For grunden til, at de siger det, er fordi det har været helt absurd de forrige perioder, hvor man ikke engang har tænkt over, hvordan vi når de her mål. Og så er der jo stadig væk den her store såkaldte manko, som viser, at vi ikke har en vej endnu – det er ikke sandsynliggjort. Så kan ordføreren ikke forholde sig til substansen af det?

Jeg kunne også godt tænke mig at nå et til spørgsmål. Ordføreren siger: Vi anede ikke, da vi lavede klimaloven, hvordan vi skulle komme i mål. Det er jo en absurd udtalelse. Mener ordføreren virkelig, at ordføreren ikke anede det? Så er der altså tonsvis af rapporter, man kunne tage fat i, hvis man ikke anede det. Så kunne ordføreren lige uddybe, hvorfor ordføreren ikke vidste noget som helst om, hvordan man kom i mål med det her?

Kl. 17:56

Fjerde næstformand (Karina Adsbøl):

Ordføreren.

Kl. 17:56

Lea Wermelin (S):

Jeg skal se, om jeg kan nå hele vejen omkring. Et enkelt minut er jo ikke nødvendigvis nok til at nå omkring al klimapolitik. Først i forhold til Klimarådet vil jeg sige, at jeg ikke sagde fra talerstolen, at Klimarådet havde rost regeringen – jeg tror, det var det udtryk, som Alternativets ordfører brugte – men det, jeg sagde, var, at vi for første gang har vist en vej til 2030. Og det er jo det, der står. Men jeg sagde jo så også, at der er en masse ting, som Klimarådet peger på – anbefalinger og bekymringer og nogle af de risici, som vi skal have elimineret for netop at sikre, at vi når i mål i 2030. Og det er jo det, vi skal bruge den rådgivning til. Og det er jo også derfor, vi kigger meget konkret på de anbefalinger, der kommer fra Klimarådet.

Så står det for spørgerens egen regning at, kan man sige, sætte tillægsord på de udtalelser, vi kommer med her fra talerstolen. Jeg tror, at alle, der sad og forhandlede klimaloven på det tidspunkt, var vidende om, at vi netop ikke kunne vise en vej til målet i 2030. Og havde der bare været en opskrift, havde det været let nok, men det er der jo sådan set ikke.

Kl. 17:57

Fjerde næstformand (Karina Adsbøl):

Spørgeren for sin anden korte bemærkning.

Kl. 17:57

Theresa Scavenius (ALT):

Hvis ordføreren så gerne vil lytte til Klimarådet, kunne man så ikke gøre det i forhold til affaldsloven? For der har Klimarådet jo faktisk nogle klare anbefalinger i forhold til CO2-reduktioner – at vi skal sætte det på pause, fordi den netop ikke gør det, den skal. Så kunne ordføreren forholde sig til den kritik? For ordføreren har netop lige sagt, at vi faktisk skulle lytte til Klimarådet for at komme i mål. Og hvis vi ikke lytter til Klimarådet, kan vi i hvert fald være hundrede procent sikre på, at vi ikke kommer i mål.

I forhold til et andet aspekt af den her liberalisering: Hvordan kan ordføreren som socialdemokrat – for jeg tænker, at det at være socialdemokrat var sådan noget med at skabe et velfærdssamfund, der var trygt for kommunerne og borgerne – i den her periode, hvor vi også er i en krisetid geopolitisk, sælge ud af vores kritiske infrastruktur? Kan man virkelig som socialdemokrat stå inde for det anno 2023?

Kl. 17:58

Fjerde næstformand (Karina Adsbøl):

Værsgo.

Kl. 17:58

Lea Wermelin (S):

For at tage det sidste først i forhold til den store veneration for Socialdemokratiet – det er jo altid dejligt, at der er så mange andre, der har bud på, hvordan man er en rigtig socialdemokrat – vil jeg sige, at vi er et bredt parti, og man er velkommen any time. Så man bare kan skrive under på indmeldelsesblanketten.

I forhold til hvordan man så kan være en del af affaldsaftalen vil jeg sige, at der jo fortsat er majoritetsejerskab i kommunerne i forhold til de anlæg, som skal selskabsgøres, så den bekymring deler jeg ikke. I forhold til klimaeffekten har vi jo brugt rigtig, rigtig meget tid, både i udvalget og her i salen, på at diskutere det, og der ligger også rigtig mange skriftlige svar på det.

Kl. 17:58

Fjerde næstformand (Karina Adsbøl):

Tak. Så er det hr. Kim Edberg Andersen, Nye Borgerlige.

Kl. 17:58

Kim Edberg Andersen (NB):

Tak for det. Jeg hører egentlig ordførerens tale som en positiv tale om, at vi traf nogle beslutninger i Folketinget, men man aner ikke, hvordan vi lige kom dertil, men nu har vi så pludselig fundet vejen dertil. Så i morges var jeg hos Landbrug & Fødevarer, og sidst jeg var det, endte en af talerne med at blive minister. Det er nogle kloge mennesker, der er derovre. Og i dag fortalte de faktisk fra SEGES, at landbruget godt kan komme i mål med deres CO2-udledninger, helt uden CO2-afgifter. Det kunne de, helt uden CO2-afgifter. Og så behøver vi ikke at snakke om det længere, så behøver ikke at lægge regningen der, hvor jeg kommer fra, vel, for at få stemmerne i hus herinde i byen. Så vil Socialdemokraterne stå fast på, at der bliver indført en CO2-afgift på landbruget? Vi udvikler os hele tiden, vi bliver klogere hele tiden på det her, og det er superfint, og rammerne er blevet sat. Men hvis nu landbruget kommer i mål uden CO2-afgift, er vi enige om, at selv Socialdemokraterne så ikke har tænkt sig at nedlægge 25 pct. af dansk landbrug med en CO2-afgift? Er vi ikke enige om det? Altså, ingen afgift, hvis de kommer i mål uden?

Kl. 17:59

Fjerde næstformand (Karina Adsbøl):

Ordføreren.

Kl. 17:59

Lea Wermelin (S):

Jeg tror ikke, at nogen pludselig har fundet en vej til 2030. Mig bekendt har både alle os, der er her i salen lige nu, men jo også dem, der har knoklet for at skabe klimahandling i Danmark, også i den sidste regeringsperiode, brugt ufattelig mange timer på netop at sikre, at vi vil levere reel klimahandling. Så det er ikke sådan noget, vi bare er snublet hen over, det er noget, der reelt har krævet rigtig mange politiske prioriteringer og også meget finansiering og også meget hårdt arbejde, og det vil det også gøre frem til 2030.

I forhold til landbruget har de lavet deres eget udspil i forhold til klima, og det er sådan set godt. Der ligger jo også lidt finansiering på skatteborgernes skuldre i den forbindelse. Det, vi ser for os i regeringspartierne, og hvis jeg skal tale for Socialdemokratiet specifikt, er det jo dels, at vi lever op til den brede landbrugsaftale, der ligger i forvejen, de 55 til de 65-procentsreduktion i 2030, dels en CO2-afgift, som skal hjælpe os med at nå dertil. Det gælder for landbruget, lige så vel som det gør for industrien.

Kl. 18:00

Fjerde næstformand (Karina Adsbøl):

Spørgeren.

Kl. 18:00

Forhandling

Kim Edberg Andersen (NB):

Men ordføreren kan godt selv høre, at det ikke giver mening. Vi skal bruge en CO2-afgift for at nå dertil, men hvis vi når dertil, er der jo ikke brug for en CO2-afgift. Det giver ingen mening. Ud over det vil jeg sige, at hvis det her bare skal være dyrt for landmændene, sådan at vi spiser mindre kød og får nogle lavbundsjorde og går den vej, så vi ødelægger landbruget, er det superfint, hvis Socialdemokraterne mener det.

Et andet spørgsmål: Der bliver hele tiden snakket om, at vi alle sammen skal ofre os, at det kommer til at koste lidt, men hvor meget kommer det til at koste? Hvad skal en dansker betale for at nå 2030-målet? Hvad er forskellen for en dansker, før I fik den brillante idé og efter? I kroner og øre per mand.

Kl. 18:01

Fjerde næstformand (Karina Adsbøl):

Ordføreren.

Kl. 18:01

Lea Wermelin (S):

Jeg tror lige, der er et par mellemregninger, som ordføreren sprang over. I hvert fald blev der lagt nogle ord i munden på Socialdemokratiet, som jeg ikke kan skrive under på, og vi mener bestemt ikke, at landbruget hverken skal afvikles eller ødelægges eller nogen af de ord, der blev brugt fra Nye Borgerliges side. Tværtimod tror vi på, at fremtiden for dansk landbrug er at vise den grønne vej, det er at levere på, at man også i den sektor skal levere reelle klimareduktioner. Det kan jo ikke være sådan, at alle andre sektorer i Danmark skal levere på klimaet, mens landbruget ikke skal. Så selvfølgelig må det være ens, og der ved vi jo, at en CO2-afgift er den billigste vej til at komme dertil, og derfor er det også en del af regeringens politik.

Kl. 18:02

Fjerde næstformand (Karina Adsbøl):

Så er det hr. Stinus Lindgreen fra Radikale Venstre. Værsgo.

Kl. 18:02

Stinus Lindgreen (RV):

Tak for det, tak for talen. Nu spurgte jeg også ministeren om det her med, at vi har relativt lave afgifter på diesel i Danmark sammenlignet med vores nabolande, og ministeren kvitterede med, at hvis vi kommer med forslag, vil man lytte til det, især hvis de er finansieret. Men det gode ved at hæve en afgift er jo, at det giver et provenu, så der er jo penge at hente her. Så hvad tænker ordføreren, hvis vi nu hæver afgiften på diesel og får et provenu, som vi måske kunne bruge til at omstille vores flåde af fartøjer i Danmark, så vi kan komme i mål med nulemissionslastbiler eksempelvis? Det kan måske hjælpe regeringen med rent faktisk at komme i mål med 2025-målene – så er det ikke en god idé at forfølge?

Kl. 18:02

Fjerde næstformand (Karina Adsbøl):

Ordføreren.

Kl. 18:02

Lea Wermelin (S):

Det er altid så dejligt med hjælpsomme kolleger, også fra Radikale Venstre, som kommer med gode idéer. Mit svar vil jo være det samme som ministerens, forstået på den måde, at vi jo er enige om, hvad det er, vi synes skal være værktøjet til at nå 2025-målet. Og så tror jeg, at der er bred anerkendelse af, at der også kan være andre forslag, og derfor vil der jo også være drøftelser i forhold til det, regeringen har lagt frem, og der kan man jo også fra Radikales side komme med forslag og indspark.

Kl. 18:03

Fjerde næstformand (Karina Adsbøl):

Spørgeren.

Kl. 18:03

Stinus Lindgreen (RV):

Tak for det. Jamen så må jeg spørge om noget andet. Jeg er jo desværre ikke klimaordfører, men efter at jeg er kommet tilbage, er jeg blevet transportordfører, så hvad har regeringen ambitioner på det område i forhold til klima, for det er jo et område, der virkelig batter, når vi snakker klima og udledning af CO2. Så hvad vil man konkret gøre for, at vi får en mere om ikke neutral CO2-udledning, så i hvert fald reduktion af vores CO2-udledning fra transport?

Kl. 18:03

Fjerde næstformand (Karina Adsbøl):

Ordføreren.

Kl. 18:03

Lea Wermelin (S):

Så kan jeg starte omvendt, for nu er jeg jo ikke transportordfører, men klimaordfører, men jeg kan jo forsøge at svare alligevel. Det, der i hvert fald er helt åbenlyst, er jo, at der, hvor der er en meget stor opgave, er i transportsektoren. Så jeg tror, at vi i den grad har behov for at have allierede blandt transportordførerne, når vi klimaordførere kommer og banker på døren og siger: Der skal virkelig leveres noget her. Vi har jo bl.a. også set hele spørgsmålet omkring vejafgifter og andre ting, som så bidrager jeg i den forbindelse – og der vil også være behov for flere tiltag.

Kl. 18:04

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre i ordførerrækken til fru Linea Søgaard-Lidell fra Venstre. Værsgo.

Kl. 18:04

(Ordfører)

Linea Søgaard-Lidell (V):

Tak. Den grønne omstilling er vores generations største udfordring. Det er efterhånden sagt rigtig mange gange, og det er også på nippet til at blive en floskel. Så rettere sagt: Klimaforandringerne er en global trussel, en trussel med potentielt uoverstigelige og uforudsigelige konsekvenser, konsekvenser, som tvinger os til handling.

Klimakampen er også en frihedskamp. Vi skal sikre frihed og muligheder til dem, som kommer efter os. Tallene taler jo deres tydelige sprog. Danmark kan ikke gøre nok alene, men vi kan og vi skal løfte vores del af byrden. Og vigtigst: Vi skal være et foregangsland. Derfor er det jo sådan set også en smule skuffende, at vi først nu kan vise, at vi når vores 2025-mål. Jeg er personligt utålmodig på klimaets vegne, og derfor ærgrer det mig jo også, at vi ikke har set et højere tempo i klimahandlingen i de forløbne år. For hvis vi skal gå forrest og gribe de muligheder, som den grønne omstilling rummer, så nytter det ikke, at vi kun er en lille smule foran de andre; vi skal også turde tage nogle spring.

Heldigvis er vores 2030-målsætning om en 70-procentsreduktion meget ambitiøs, men jeg håber også, at vi ikke først i midten af 2028 skruer på nogle knapper, der skal få os helt i mål. Jeg håber i stedet, at vi tager afgørende fat i de kommende år. Det er vi nødt til, hvis vi vil sikre en troværdig sti mod klimaneutralitet i 2045, som regeringen har sat sig som mål, ligesom vi skal presse på for, at resten af EU-landene er på en lige så troværdig sti mod at nå deres klimamål.

Når vi står her igen om et år, vil vi være midt i et EU-valg. Vi vil se ind i en ny Europa-Kommission, der får den vigtige opgave at lægge sporet til, hvordan vi fra 2030-klimamålene går imod et klimaneutralt EU. Og det håber jeg sådan set vil få lige så stor opmærksomhed i den danske debat, som f.eks. vores egne delmål får. Vi har brug for, at hele blokken omstiller sig, og at vi ikke efterlader nogle lande på perronen, både for klimaets skyld og også for landenes udviklings skyld. Fremtidens efterspørgsel er nemlig grøn, og vi er alle bedst tjent med, at hele EU kan være med til at levere på den efterspørgsel.

Jeg er faktisk fortrøstningsfuld med hensyn til vores klimaindsats, i hvert fald mere end jeg har været tidligere, også i forhold til at vi kan ramme de vigtige balancer, som er skrevet ind i den danske klimalov, nemlig at vi skal omstille os på en måde, hvor vi stadig har konkurrenceevne, hvor det er omkostningseffektivt, og hvor vi i samfundet stadig væk har en sammenhængskraft og en social balance. I SVM-regeringen har vi jo en historisk mulighed for at skubbe på og tage fat om de svære problemstillinger, der stadig ligger foran os.

Den grønne omstilling er en stor omstilling, og den er så stor, at det for mig at se også er ualmindelig vigtigt med et politisk samarbejde hen over midten, altså at det ikke bliver op til én fløj herinde, hvordan vi gør det. Det er min og Venstres klare holdning, at den chance, vi har, må vi ikke forspilde. Danmark kan nemlig godt, og når vi øger ambitionerne, har vi også en forbandet forpligtelse til at leve op til dem. Det handler ikke bare om klimaet; det handler også om, at politikere ikke bare skal holde skåltaler, men turde gøre det nødvendige.

Heldigvis er markedet ved at komme med os. Massive prisfald og skalafordele har vist sig inden for sol- og vindenergi; elbilerne er bedre, end man havde turdet håbe på; de store rederier bestiller skibe, der drives af nye grønne brændsler godt hjulpet på vej af presset fra EU's kvotehandel. Den grønne bølge ruller, og vi skal sikre, at den fortsætter.

Alt tyder på, at vi kommer til at få brug for en lang række nye virkemidler herhjemme og i resten af verden, og det er nok også hævet over enhver tvivl, at vi politikere ikke kan forudsige den teknologiske udvikling, som sker i markedet, eller kan være 100 pct. sikre på, hvordan markedet udvikler sig. Vi kan skabe – og det skal vi – forudsigelige rammevilkår for samfundet, for vores virksomheder, og så skal vi ellers skabe frihed til udvikling og til innovation.

Hvis vi på forhånd afskriver bestemte teknologier, kan omstillingen ende med at blive unødvendigt dyr og vil sætte et dårligt eksempel. Når vi skal sikre lokal opbakning og samtidig være det gode forbillede, så er det afgørende, at vi har fokus på en markedsdrevet udvikling og er åbne over for alle teknologier. En for dyr omstilling vil koste i opbakningen, fordi den danske udledning alligevel kun er en minimal del af den globale udledning.

Derfor skal vi hele vejen have fokus på det større billede. Hvis vi ikke formår at sætte et eksempel til efterlevelse med teknologi og viden, der kan eksporteres, så mener jeg at vi har fejlet. Derfor mener jeg også, at et kategorisk nej til atomkraft i alle afskygninger er en fejltagelse. Alt tyder på, at den traditionelle atomkraft vil passe rigtig dårligt til Danmarks behov, men både eksisterende og nye værker er jo allerede en vigtig del af det sammenhængende europæiske energisystem. Derfor kan vi heller ikke bare lukke øjnene for udviklingen her, hvis vi reelt vil den grønne omstilling, også uden for Danmarks grænser. Vi skal ikke bilde os ind, at vi kan forudsige al teknologiudvikling frem i tid, og derfor kan vi ikke tillade os at afskrive en udvikling i bestemte teknologier – om det så er atomkraft eller andet.

Men lad os nu glæde os over, at de grønne teknologier bliver udviklet og forbedret, og at den private kapital investerer i netop det grønne, så løsningerne kan komme ud i den virkelige verden og få betydning for vores udledninger, og at danske virksomheder er med helt fremme. Og lad os glæde os over, at der er politisk vilje og handlekraft til at nå nogle af de mest ambitiøse klimamål i verden. Tak for ordet.

Kl. 18:10

Fjerde næstformand (Karina Adsbøl):

Tak til ordføreren. Der er en række korte bemærkninger. Den første er fra fru Signe Munk, SF. Værsgo.

Kl. 18:10

Signe Munk (SF):

Tak for ordførerens tale. Jeg kan ikke lade være med at bide mærke i utålmodigheden, og det er skønt. Nu har jeg diskuteret klimapolitik med ordførerens parti i snart 4 år, og jeg har altid undret mig lidt over nogle principper i Venstre, som tilsyneladende stod lidt højere end klimaet. Enten handlede det om et skattestop, eller også handlede det om hensynet til landbruget. Jeg tænker, at vi bare kan få det gjort op nu med nogle ret simple spørgsmål. Er det okay for Venstre, at det bliver dyrere at købe en ny fossilbil, en diesel- og benzinbil, i Danmark, hvis det kan reducere klimabelastningen fra transporten?

Kl. 18:10

Fjerde næstformand (Karina Adsbøl):

Ordføreren.

Kl. 18:10

Linea Søgaard-Lidell (V):

Ja, det er sådan set okay, bare det samlede skattetryk ikke stiger. I Venstre har vi også kæmpet for at udvide kvotehandelen til persontransport i EU-systemet.

Kl. 18:11

Fjerde næstformand (Karina Adsbøl):

Spørgeren for sin anden korte bemærkning.

Kl. 18:11

Signe Munk (SF):

Det er jo opløftende nyt, for ordførerens parti hældte en stor bilaftale i skraldespanden i sidste periode, hvor man netop gjorde det dyrere at købe en fossilbil og billigere at købe en elbil, med argumentet om skattestoppet. Så det er godt at vide, at det godt må blive dyrere at købe en ny fossil- og dieselbil.

Det andet spørgsmål er, om landbruget, der fylder 60 pct. i areal af Danmark, godt må blive mindre for at indfri klimamålet for landbruget.

Kl. 18:11

Fjerde næstformand (Karina Adsbøl):

Ordføreren.

Kl. 18:11

Linea Søgaard-Lidell (V):

Hvis du spørger til arealanvendelsen af det danske landbrug, tror jeg, at langt de fleste, også landbruget selv, er interesseret i, at vi får produceret fødevarer mere effektivt og mindre klimabelastende, og også, at vi frigiver noget land til vild natur.

Kl. 18:11

Fjerde næstformand (Karina Adsbøl):

Så er det hr. Søren Egge Rasmussen, Enhedslisten.

Kl. 18:11

Søren Egge Rasmussen (EL):

Jeg noterer mig, at ordføreren lagde vægt på, at der skal være politisk samarbejde hen over midten, og at vi sådan set skulle bruge nye virkemidler og der skulle være lokal opbakning – det må ikke være for dyrt. Jeg var til et møde for nylig herovre på Børsen ved Dansk Erhverv og SYNERGI, som undrede sig meget over, at der ikke blev bakket op om Enhedslistens forslag om energieffektivitet. og at det ikke var blevet vedtaget i Folketinget for ligesom at lave en god plan for, hvordan vi kunne udnytte det fulde potentiale ved at lave energieffektiviseringer og energibesparelser, og for at vi sådan set måske kunne være på et niveau, hvor vi gjorde det lidt bedre end EU. Hvis man har et større potentiale i et land, er det med at udnytte den energibesparelse og den energieffektivitet, der kan være. Når man så har et samlet energisystem med fjernvarme og elproduktion, der fungerer godt, er det sådan set nye løsninger, der må være muligt. Så jeg undrer mig over, at Venstre ikke, når nu Konservative, Radikale, SF, Enhedslisten og Alternativet stemmer for det forslag, kunne være med, når nu man prioriterer det der politiske samarbejde hen over midten.

Kl. 18:12

Fjerde næstformand (Karina Adsbøl):

Ordføreren.

Kl. 18:13

Linea Søgaard-Lidell (V):

At der ikke bliver lavet en national strategi, som ordføreren foreslog, betyder jo ikke, at der ikke bliver arbejdet for energieffektivitet. Og der er jo flere stykker EU-lovgivning på vej, som netop kommer til at højne ambitionerne helt vildt på det her område.

Kl. 18:13

Fjerde næstformand (Karina Adsbøl):

Spørgeren for sin anden korte bemærkning.

Kl. 18:13

Søren Egge Rasmussen (EL):

Så må jeg bare konstatere, at vi har en flertalsregering, og den kan gøre, hvad den vil, for den har jo flertal for det. Nu nævnte ordføreren, at det her med klimaforandringer også er en frihedskamp. Det tror jeg sådan set at det er for mange ude i den fattige del af verden, som oplever de her klimaforandringer, som gør, at det er sværere at leve i bestemte egne af Danmark. Så jeg vil egentlig høre, om ordføreren mener, at vi skal øge vores klimabistand og leve op til de aftaler og løfter, vi har givet i forhold til Parisaftalen osv. For jeg kan ikke rigtig se i den sidste finanslov, at man har prioriteret det.

Kl. 18:13

Fjerde næstformand (Karina Adsbøl):

Ordføreren.

Kl. 18:13

Linea Søgaard-Lidell (V):

Jeg er helt enig i, at klimaforandringerne rammer socialt skævt. Altså, det kommer det til at gøre i Danmark, og det gør det allerede verden over. Jeg vil også sige, at det sådan set også er mit klare indtryk, at ministeren på udviklingsområdet har et ekstremt stort fokus på netop at bruge de danske udviklingsmidler til at understøtte både en klimasikring og en klimaomstilling.

Kl. 18:14

Fjerde næstformand (Karina Adsbøl):

Så er det fru Theresa Scavenius, Alternativet. Værsgo.

Kl. 18:14

Theresa Scavenius (ALT):

Ordføreren er bekymret for klimakrisen og lignende ting, kan jeg forstå. Er det så ikke også vigtigt, at al lovgivning på en eller anden måde peger i den rigtige retning? Og Folketinget kommer til at vedtage en affaldslov, som går i den modsatte retning. Det vil sige, at der er den her sorte sektor, som er sindssyg vigtig i forhold til en grøn omstilling og hele vores samfund. Nu er der så en massiv kritik af den, og jeg ved godt, at jeg ikke skal stille spørgsmål, for ordføreren vil, hvis jeg spørger, bare spørge: Hvad er det gode argument? Vil du gentage alle de ting, som rigtig mange har sagt?

Så jeg vil mere bare spørge, om ordføreren er bekymret for, at hendes bekymring omkring klimakrisen ikke bliver løftet, når der er så massiv kritik af et lovforslag lige præcis i forhold til klimaområdet. Er det overhovedet ikke en bekymring, som trænger ind i en eller anden celle i din krop, eller er det simpelt hen bare noget, der preller af på dig?

Kl. 18:15

Fjerde næstformand (Karina Adsbøl):

Ordføreren.

Kl. 18:15

Linea Søgaard-Lidell (V):

I forbindelse med den kritik, der har været, af affaldslovgivningen har jeg egentlig hæftet mig mere ved nogle af de andre kritikpunkter end netop lige klimaet. Vi skal huske på, at det jo også handler om at få nedbragt vores affaldsmængder, hvilket jo er rigtig godt, også for vores miljø, altså at vi får genanvendt, hvad vi kan, af vores affaldsmængde i stedet for bare at brænde det af. Det er jo sådan set rigtig godt, og det betyder også, at vi skal have kapaciteten ned på vores affaldsforbrænding.

Så jeg mener sådan set, at det er et skridt i den rigtige retning. Og jeg må sådan set også lige tilføje, at et hensyn i den lovgivning jo også handler om, at der har været ekstremt store prisforskelle for forbrugerne på det her område, og det har vi jo også en interesse i at sikre at der ikke bliver ved med at være.

Kl. 18:16

Fjerde næstformand (Karina Adsbøl):

Så er det spørgeren, som skal være opmærksom på ikke at anvende direkte tiltale. Værsgo.

Kl. 18:16

Theresa Scavenius (ALT):

Ja. Jeg forventede heller ikke et andet svar fra ordføreren. Jeg har et andet spørgsmål. Jeg tænker, at som person fra Venstre er man også interesseret i konkurrenceevne og et godt marked. Er ordføreren klar over, at vi sådan på europæisk terræn er ved at miste ret meget sådan konkurrenceevne til Kina og USA i forhold til en klimapolitisk industripolitik? Derfor er klimapolitik også industripolitik, og derfor burde vi også understøtte den grønne omstilling ud fra et industripolitisk perspektiv og et konkurrenceevneperspektiv.

Kl. 18:16

Fjerde næstformand (Karina Adsbøl):

Ordføreren.

Kl. 18:16

Linea Søgaard-Lidell (V):

Jeg er helt enig i, at klimahensyn bliver et konkurrenceparameter fremadrettet. Det er det allerede. Altså, hvis vores SMV-lag vil være underleverandør til de store virksomheder, så skal de kunne redegøre for, hvad klima- og miljøaftrykket er på det, de prøver at sælge. Det er også noget af det, som vi arbejder for, og det bliver der jo også arbejdet på i EU-regi. Og jeg oplever sådan set, at det bliver taget ekstremt alvorligt.

Kl. 18:17

Fjerde næstformand (Karina Adsbøl):

Tak. Så er det hr. Kim Edberg Andersen, Nye Borgerlige. 

Kl. 18:17

Kim Edberg Andersen (NB):

Tak for det. Da jeg kørte herover søndag, læste jeg den nærmest mest frygtelige besked, jeg havde set længe. Det var, at Alternativet ville det være Danmarks landbrugsparti. Men det er selvfølgelig en flanke, der er helt åben, for Venstre er jo løbet væk fra at være Danmarks landbrugsparti, så hurtigt som man næsten kan rende. Men jeg er jo en rar mand, så jeg vil godt hjælpe Venstre med at få lidt af landbrugsstemmerne tilbage. Så når nu landbruget selv siger, at de kan komme i mål med deres reduktion uden en CO2-afgift, står Venstre så fast på, at der stadig væk skal indføres en CO2-afgift på landbruget?

Kl. 18:17

Fjerde næstformand (Karina Adsbøl):

Ordføreren.

Kl. 18:17

Linea Søgaard-Lidell (V):

Jeg synes, det er rigtig, rigtig godt, at landbruget byder ind med løsningsforslag og endda gør det med kendte teknologier. Det, der står tilbage i det udspil, som Landbrug & Fødevarer er kommet med, er jo, at de efterlader en meget stor regning for det hele hos skatteborgerne, og det synes jeg også vi er nødt til at forholde os til. Jeg mener sådan set, at en CO2-afgift er et godt værktøj til at sikre omstillingen, også på en omkostningseffektiv måde.

Kl. 18:18

Fjerde næstformand (Karina Adsbøl):

Spørgeren for den anden korte bemærkning.

Kl. 18:18

Kim Edberg Andersen (NB):

Jeg forstår ikke det der med, at det er på skatteborgernes regning, for da kilometerafgiften blev indført nu her, var et af argumenterne, at det i sidste ende er forbrugeren, der betaler. Skal vi ikke slå fast, at det jo ikke er landmændene med de 600 søer, der spiser alle grisene? Det er det jo ikke, det er skatteborgerne. Så hvorfor er det, at det død og pine er så vigtigt? Min bekymring går på, at den klimaafgift – det fik jeg at vide af nogle meget kloge eksperter her tidligere på året i Folketinget – ville koste dansk landbrug 25 pct. Så ret mig, hvis jeg tager fejl, når jeg siger, at Venstre går ind for, at der er en klimaafgift, fordi det går ud over skatteborgerne, vel vidende at det risikerer at ødelægge 25 pct. af dansk landbrug.

Kl. 18:19

Fjerde næstformand (Karina Adsbøl):

Ordføreren.

Kl. 18:19

Linea Søgaard-Lidell (V):

Jeg synes sådan set, at en CO2-afgift, hvis vi får den indrettet rigtigt, kan være et virkelig godt værktøj til at sikre en markedsdrevet grøn omstilling og en omkostningseffektiv grøn omstilling af fødevareerhvervet, ligesom det gælder for andre sektorer. Jeg synes også, det er værd at huske på, at vi fra dansk side også har en interesse i, at det er vores fødevareerhverv, der er med til at finde løsningerne på, hvordan vi omstiller til at have et lavere klimaaftryk på vores fødevarer. Resten af verden står jo også over for den her omstilling.

Kl. 18:19

Fjerde næstformand (Karina Adsbøl):

Tak. Så er det hr. Stinus Lindgreen, Radikale Venstre.

Kl. 18:19

Stinus Lindgreen (RV):

Tak for det, og tak for talen. Jeg deler den utålmodighed, jeg også hører ordføreren give udtryk for her. Det her er et problem, som jo rammer kommende generationer hårdt, hvis ikke vi gør noget. Det tror jeg vi er mange der er enige med ordføreren i. Ordføreren siger også, at det her er et grænseoverskridende problem, og det er jo ganske rigtigt. CO2 overholder ikke landegrænser, og ordføreren nævnte også EU som et sted, som helt berettiget skal være med til at løse de problemer, vi står over for.

Så kunne jeg godt tænke mig at høre ordføreren kommentere lidt på, at vi fra Danmarks side har valgt at presse på for at få ændret kravene til biomasse i EU, i forhold til hvad man kan tillade sig at kalde for grøn biomasse, så man nu kan tage det, man kalder primær biomasse, og så fælde en skov, som jo ellers binder CO2 og faktisk er positiv for klimaregnskabet, med det ene formål at brænde træet, modsat det, man egentlig ønskede fra EU's side, hvilket var at bruge affaldstræ, altså sekundær biomasse. Det vil sige, at vi aktivt fra Danmarks side har fået EU til at træffe et valg, som er dårligt for klimaet. Hvad tænker ordføreren om det?

Kl. 18:20

Fjerde næstformand (Karina Adsbøl):

Ordføreren.

Kl. 18:20

Linea Søgaard-Lidell (V):

Det er absolut ikke mit indtryk, at nogen fælder skov for at brænde træ af. Man fælder skov for at bruge træ som materiale til også at gøre andre industrier grønnere, bl.a. byggeriet skal man bruge rigtig meget træ til Og så er det jo restproduktet, som ligesom bliver brugt, fordi det andet har en større værdi. Det er også mit indtryk, at Radikale Venstre i Europa-Parlamentet bakker op om kaskadeprincippet.

Kl. 18:21

Fjerde næstformand (Karina Adsbøl):

Spørgeren.

Kl. 18:21

Stinus Lindgreen (RV):

Men det kan jeg så fortælle ordføreren ikke er korrekt. Der bliver fældet skov med det ene formål at brænde træet. Hvis det var med det formål at lave tømmer, hvad vi alle sammen kan se et formål med, og at resten så blev brændt, ville det være fint. Så har vi jo et affaldsprodukt, der har et formål, men pointen var netop, at man nu har valgt at sige, at det også er grønt at fælde skov med det ene formål at brænde træet, hvilket CO2-mæssigt ikke giver meget mening. Så det er desværre ikke helt korrekt, hvad ordføreren har af opfattelse på det her område.

Kl. 18:21

Fjerde næstformand (Karina Adsbøl):

Ordføreren.

Kl. 18:21

Linea Søgaard-Lidell (V):

Jeg tror ikke, jeg kan kommentere så meget på det ud over det, jeg har sagt.

Kl. 18:21

Fjerde næstformand (Karina Adsbøl):

Så siger vi tak til ordføreren og går videre i ordførerrækken til fru Karin Liltorp fra Moderaterne. Værsgo.

Kl. 18:21

(Ordfører)

Karin Liltorp (M):

Tak for det, og tak for ordet. I er nok ikke i tvivl om, at vi arbejder hen imod en 70-procentsreduktion af CO2 i 2030, og overordnet kan vi jo nå det her mål ad flere veje. Man kan sørge for, at den energi, man bruger, er CO2-neutral; man kan rydde op efter sig ved at lagre CO2 i undergrunden; man kan forbruge mindre energi; og man kan reducere udledningen af drivhusgasser, f.eks. i landbruget; og der er fokuseret på alle de grene i regeringens klimapolitik. For at starte med det meget positive forventer vi at nå både 2025- og 2030-målet, og det er da fantastisk. Det skyldes de mål, der er indskrevet i regeringsgrundlaget, samt de klimaaftaler, der er vedtaget på tværs af de fleste partier her i salen, og det er de aftaler, regeringen har fokus på at implementere.

Med hensyn til mere grøn energi er vi allerede det sidste halve år gået fra mål til handling i forhold til flere af de her aftaler. Det betyder, at vi nu har banen klar til produktion af power-to-x, som inden længe skal kunne bidrage til brændstof til flytrafikken og til den tunge industri, og som I nok også alle ved, forhandler vi lige nu om 9 GW havvind, en massiv investering og udbygning af grøn energiproduktion, som vil føre til, at vi vil have rigelig med grøn el både til os selv, til produktion af nye grønne brændsler og til at hjælpe Europa af med russisk gas og olie. Udbygningen af havvind vil alene kunne forsyne mere end 10 millioner husstande, hvilket er meget mere, end vi selv kan forbruge i de danske hjem. Netop inden for produktion af grøn energi kan vi nok godt tillade os at sige, at vi er med helt fremme på verdensplan, og det er vi, fordi vi agter at udnytte de unikke ressourcer, vi har, til en udbygning af havvind.

Men de unikke ressourcer skal ikke udnyttes med et snæversynet fokus på en nedbringelse af CO2-udledningen. Vi skal i de nye udbud hæve barren for social og bæredygtig ansvarlighed, og hvis det ovenikøbet lykkes med at kombinere en opsætning af vindmøller med en øget biodiversitet, hvilket mere tyder på, da vindmøllerne kan fungere som nye rev, så er det jo en vind-vind-situation. 

Der er dog også noget, der kan optimeres inden for energisektoren. Vi er stadig på et tidligt stadie, når det kommer til lagring, og vi kan jo ikke indrette vores samfund, så vi kun må bruge energi, når det blæser, eller når solen skinner. Der er vi helt enige med Klimarådet. Der er brug for at tænke i tiltag, som kan sikre, at forsyningssikkerheden også er på det høje niveau, vi allerede kender i Danmark, selv om vi skridt for skridt bevæger os væk fra de kraftværker, der kører på sorte energiformer, som kan producere uanset vejrforholdene. Og heldigvis er der en rivende udvikling i gang, en udvikling, som vi i regeringen selvfølgelig også er meget opmærksomme på. Og vi er helt enige med Klimarådet i, at vi f.eks. skal understøtte et mere fleksibelt elforbrug, noget, som danskerne bl.a. under energikrisen sidste år også har vist er muligt. Med relativt enkle tiltag kan vi således bevare den høje forsyningssikkerhed, vi kender i Danmark, selv når hele den danske energiproduktion stammer fra vedvarende energikilder, og det synes jeg da også er fantastisk.

Ifølge IPCC-rapporten om klodens tilstand er det dog ikke nok, at vi producerer grøn energi, men vi skal gøre endnu mere for at reducere CO2-udledningen i atmosfæren, og her kommer ccs, CO2-fangst og -lagring uundgåeligt til at spille en rolle. Vi skal nemlig sørge for, at den CO2, vi udleder, fanges og sendes tilbage i jorden, hvor den ikke gør nogen skade, og i den forbindelse er Danmark også rigtig godt med. Ja, vi er faktisk mere end godt med. For vi har givet tilladelse til, at virksomheder kan begynde at lagre den CO2 i vores undergrund. Alt tyder nemlig på, at vores undergrund er velegnet til formålet, og heldigvis er der rigtig mange investorer, der er klar til at gå i gang. De første projekter indikerer endda, at man opnår den reduktion, som man forventer, så selv om teknologien er forholdsvis ny, er det måske ikke så usikkert et kort, som nogle frygter. Og den næste gren handler jo om at bruge mindre energi og reducere udledningen af drivhusgasser, og som det også allerede er nævnt, skal vi kigge på landbruget, som står for en meget stor del af udledningen. Landbruget har heldigvis vist sig at være utrolig tilpasningsdygtigt, og de vil gerne den grønne omstilling, så jeg tror på, at vi i fællesskab med dem kan finde gode løsninger. Den tunge transport er også en udfordring, og vi skal prøve at finde det rigtige niveau for at drive omstillingen. Den seneste vejafgift er et skridt på vejen, men det har bestemt ikke været uproblematisk for branchen. Så har man jo heldigvis på EU-niveau besluttet, at fossile biler skal udfases senest i 2030, og der har Danmark presset på, for at det skulle være endnu tidligere. Men det var det kompromis, man kunne blive enige om.

Så skal vi også fokusere på energieffektivisering, som det også er nævnt. Vi skal nemlig implementere direktivet for energieffektivisering samt bygningsdirektivet, når det er forhandlet endeligt på plads i EU. Vi kan gøre mere, for at vores bygninger bliver mere energivenlige, og det har EU's direktiver fokus på, og generelt skal vi bare bruge energien mere effektivt. Det sikrer vi bl.a. ved at elektrificere vores forbrug, ved at køre i elbiler frem for biler med en forbrændingsmotor eller ved at skifte oliefyret ud med en energivenligere varmepumpe. Det kan alt sammen bidrage til at reducere vores energiforbrug.

Sidst, men ikke mindst, skal jeg nævne den globale klimaindsats. For uanset hvordan vi vender og drejer det, får vi altså ikke reddet klimaet i verden alene. Danmark gør allerede en stor indsats og har været en storeksportør af grønne løsninger, og det er altafgørende, at vi får de store økonomier med i den grønne omstilling, og her tænker jeg bl.a. på lande som Indien og Kina. I Indien har vi senest haft et meget vellykket eksportfremstød, og her ser vi tydeligt gevinsterne af, at vi i Danmark har så mange virksomheder, der er teknologiske frontløbere, og som kan vise en grønnere vej ude i verden, en grønnere vej, som netop bliver efterspurgt, fordi den også skaber vækst og fremskridt. Danmark skal være et grønt foregangsland, men for at være en inspirationskilde for andre kræver det, at vi finder løsninger, som de fleste kan se sig selv i. For som klimaloven også foreskriver, skal vi tage hensyn til danske virksomheders konkurrenceevne og den sociale balance. Vi skal sætte den grønne barre højt, men samtidig skal vi have alle godt og sikkert med ind i den grønne fremtid, en fremtid, der indeholder mange muligheder, og hvor vi passer godt på klimaet.

Derfor skal løsningerne findes i samarbejdet med de forskellige aktører i branchen og med befolkningen. Der er ingen tvivl om, at det kræver en stor indsats, og at det bliver dyrt, men eftersom vi alle sammen er enige om, at vi skal gøre, hvad der skal til, er jeg jo ikke i tvivl om, at vi nok skal nå i mål. Jeg ved jo, at I, der deltager her i dag, er meget optagede af den grønne omstilling, og jeg glæder mig til at høre, hvilke tiltag I selv vil bringe i spil. For det er jo selvfølgelig en del af det politiske spil – så garvet er jeg allerede blevet – at man skal kritisere regeringen for, at det hele går for langsomt. Men så vil jeg sige, at man selvfølgelig også skylder at fortælle, hvad det er, man selv vil, og hvilke konsekvenser det har for danskerne. Så jeg glæder mig til at høre jeres input. Tak for ordet.

Kl. 18:29

Fjerde næstformand (Karina Adsbøl):

Tak til ordføreren. Der er en række korte bemærkninger, og den første er til fru Signe Munk, SF. Værsgo.

Kl. 18:29

Signe Munk (SF):

Tak for det. Jeg tror nu alligevel, at jeg lige vil starte med at spørge ordføreren om Moderaternes klimapolitik, og så er ordføreren velkommen til at spørge undertegnede her om SF's klimapolitik.

Jeg vil høre, om Moderaterne som princip går ind for en ensartet CO2-beskatning, altså som vi er begyndt at indføre i industrien. Går Moderaterne ind for en ensartet CO2-beskatning på tværs af sektorer i Danmark?

Kl. 18:29

Fjerde næstformand (Karina Adsbøl):

Ordføreren.

Kl. 18:30

Karin Liltorp (M):

For mig at se er det jo i virkeligheden et lidt teknisk spørgsmål. Vi går ind for en klog CO2-beskatning, der tager hensyn til de balancer, der også er indskrevet i klimaloven. Om den skal være ensartet, kan jeg ikke umiddelbart stå her og sige. Det kan være, der er specielle hensyn, der skal tages, men selvfølgelig skal der være en CO2-afgift.

Kl. 18:30

Fjerde næstformand (Karina Adsbøl):

Så er det spørgeren for anden korte bemærkning.

Kl. 18:30

Signe Munk (SF):

Men kan ordføreren så blive mere præcis på, hvorvidt ordføreren mener, at det niveau, der ligger, på 750 kr. pr. ton CO2 i industrien, skal være det niveau, man også spejler ovre i landbrugssektoren?

Kl. 18:30

Fjerde næstformand (Karina Adsbøl):

Ordføreren.

Kl. 18:30

Karin Liltorp (M):

Nej, for der venter vi stadig væk på ekspertudspillet. Jeg vil ikke lægge mig fast på, hvad det bliver i landbrugssektoren. Det tænker jeg vi finder ud af i samarbejde med dem. I forhold til om det bliver nøjagtig det her niveau, vil jeg jo gerne afvente eksperternes vurdering af, hvad det er, der giver mening, for vi skal igen tage hensyn til de forskellige balancer. Og igen vil jeg sige, at det jo ikke nytter noget, at vi sætter så høj en afgift på landbruget, at vi må lukke landbruget ned og begynde at importere alle vores landbrugsvarer. Det er jo der, det gælder om at finde en eller anden fornuftig størrelsesorden, så der også bliver taget andre hensyn.

Kl. 18:31

Fjerde næstformand (Karina Adsbøl):

Tak. Så er det hr. Søren Egge Rasmussen, Enhedslisten. Værsgo.

Kl. 18:31

Søren Egge Rasmussen (EL):

Hvis vi lige må gøre den med landbruget færdig, må man sige, at Klimarådet og Det Miljøøkonomiske Råd jo sådan set har anbefalet, at vi har en høj ensartet CO2-afgift i Danmark. Det er sådan set en rimelig enkel model, og det er det, som de agiterede for over for Folketingets partier, og det er måske det nemmeste at indføre. Så jeg undrer mig egentlig over, at det skal være så svært at svare på.

Jeg kender et landbrug ude på Djursland, som lavede sin egen CO2-handlingsplan og faktisk kom frem til med ret få midler at kunne reducere temmelig meget. Der var noget lavbundsjord, man ikke burde dyrke. Man kunne godt plante lidt skov i hjørnet af den bedrift. Man kunne nedsætte sin kvægbesætning med 10 pct., og så kom man faktisk ret langt. Jeg synes ikke, man skal være så bange for at komme frem til en ensartet CO2-afgift. Hvorfor er det, at landbruget skal have en særstatus, bare fordi den historisk har været dygtig til at forurene den danske natur?

Kl. 18:32

Fjerde næstformand (Karina Adsbøl):

Ordføreren.

Kl. 18:32

Karin Liltorp (M):

Jeg synes måske heller ikke, at jeg i min tale plæderer for, at de nødvendigvis skal have en positiv særaftale. Jeg siger, at vi skal tage højde for de forskellige forhold, der er i det, og jeg synes jo, at det er nogle utrolig positive fortællinger, hr. Søren Egge Rasmussen kommer med, i forhold til hvad landbruget kan gøre. Vi hører jo også i det nye udspil, de selv kommer med, at de faktisk synes, at de har en masse idéer til, hvordan de kan reducere udledningen. Men vi synes jo ikke nødvendigvis, at det skal være nemt, selv om det selvfølgelig er den nemme løsning, for vi går generelt i Moderaterne ikke ind for one size fits all. Vi går ind for, at det skal gøres klogt, og det skal gøres, så vi sikrer, at landbruget ikke nødvendigvis bliver nødt til at lukke ned for at leve op til de her mål.

Kl. 18:32

Fjerde næstformand (Karina Adsbøl):

Spørgeren for anden korte bemærkning.

Kl. 18:32

Søren Egge Rasmussen (EL):

Vi skal gøre tingene klogt, og nu står vi med et lovforslag på affaldsområdet, som ikke medfører de CO2-reduktioner, der var forudsætningen. Vi efterlader en konflikt med kommunerne. Vi kunne vælge at komme frem til, at vi skulle have noget CO2-fangst på de her affaldsanlæg, som egentlig ville være det allerklogeste. Kan ordføreren ikke se, at vi har det problem med lovforslaget, at det simpelt hen er for gammeldags? Det bygger på en aftale, der er 3 år gammel. Vi kommer ikke i mål med CO2-reduktionerne. Vi får ikke lavet en CO2-fangst.

Kl. 18:33

Fjerde næstformand (Karina Adsbøl):

Ordføreren.

Kl. 18:33

Karin Liltorp (M):

Nu konkluderer ordføreren, at vi ikke får den forventede klimaeffekt, men det er jo så baseret på ordførerens antagelser, fordi Klimaministeriet jo faktisk har konkluderet, at vi kommer i mål med det, og samtidig er det konkluderet, at hvis det mod forventning ikke skulle gå i den rigtige retning, bliver vi nødt til at se på nye tiltag. Så helt overordnet er det jo ligesom regeringens forventning – eller i virkeligheden er det meget mere end en forventning – at vi skal i mål med de her 2025-mål. Og ud over det ser jeg meget, meget gerne, at der kommer fangstanlæg på alle affaldsværkerne.

Kl. 18:34

Fjerde næstformand (Karina Adsbøl):

Så er det hr. Stinus Lindgreen, Radikale Venstre.

Kl. 18:34

Stinus Lindgreen (RV):

Tak for det, og tak for talen. Nu blev der spurgt til CO2-afgifter. Jeg kunne godt tænke mig at høre noget andet. Ordføreren nævnte blandt meget andet i sin gode tale power-to-x og ccs og andre fine begreber. Flytrafik er jo bl.a. noget af det, der udleder CO2 ikke bare i Danmark, men i sagens natur uden for landets grænser for det meste. Hvad tænker Moderaterne om en flyafgift, så vi kan prøve at dæmpe vores flytrafik og måske bruge de penge fra en afgift på at investere i en omstilling af vores flytrafik til power-to-x?

Kl. 18:34

Fjerde næstformand (Karina Adsbøl):

Ordføreren.

Kl. 18:34

Karin Liltorp (M):

Det synes jeg da er en helt fantastisk idé, og det er også derfor, regeringen netop barsler med det samme, nemlig at der bliver indført en flyafgift, hvor pengene netop bliver brugt til den grønne omstilling. Så det er jeg da glad for at ordføreren også synes er en god idé. Den støtter vi.

Kl. 18:34

Fjerde næstformand (Karina Adsbøl):

Spørgeren.

Kl. 18:35

Stinus Lindgreen (RV):

Tak for det. Det er jo godt at høre. Det har vi haft som princip i adskillige år. Jeg kunne godt tænke mig at høre, om ordføreren kan være lidt mere konkret. Altså, hvilket niveau ligger vi på, og hvor langt er I i regeringen, og hvornår vil der komme noget? Vi er klar; vi har snakket om det her i lang tid.

Kl. 18:35

Fjerde næstformand (Karina Adsbøl):

Ordføreren.

Kl. 18:35

Karin Liltorp (M):

Uha, nu vil jeg sige, at generelt går det hurtigt på klimaområdet. Jeg synes, jeg bruger størstedelen af min tid på ny lovgivning inden for klimaområdet. Og så vidt jeg husker, og nu vil jeg ikke hænges op på det, hvis det er forkert, så snakker vi om en afgift på i omegnen af 100 kr. på en flyrejse.

Kl. 18:35

Fjerde næstformand (Karina Adsbøl):

Så er det hr. Kim Edberg Andersen, Nye Borgerlige. Værsgo.

Kl. 18:35

Kim Edberg Andersen (NB):

Tak for det. Moderaterne er uden tvivl det parti i regeringen, som mindst kan lide os, der bor uden for byerne. Det var helt klart efter den tale. Der skal CO2-afgift på landbruget, det var bare top til kilometerafgiften, og bygningsdirektivet skal bare implementeres, som dybest set kommer til at betyde, at vi hverken kan sælge eller belåne vores huse ude på landet. Men tak for det. Altså, det er jo altid rart at vide. For det er svært med Moderaterne at vide, hvor de står, og det bliver jo tydeligere og tydeligere, at de hvert fald ikke står der, hvor de skal hente stemmer uden for byskiltet.

Vi snakker også energi her, og lige om lidt, her den 1. juli, indfører regeringen vel også det med de 85 øre i forhold til energien. Så mit spørgsmål til Moderaterne er: Når Moderaterne ikke har nogen problemer med at sende regningen for de fine holdninger herinde i Folketinget ud på landet, kunne vi så forvente, at Moderaterne så siger, at el i hvert fald er renere, end når man brænder dæk af i fyret, og at vi måske kunne få lov til at spare lidt på strømmen ude på landet? Vi får ikke fjernvarme derude, for der er ingen fjernvarmeanlæg, der gider at føre en ledning 9 km ud til den nærmeste forbruger. Vi skal gøre det gennem el – så i forhold til de 85 øre nu kunne det være, I kunne få en enkelt stemme uden for byerne igen.

Kl. 18:36

Fjerde næstformand (Karina Adsbøl):

Ordføreren.

Kl. 18:36

Karin Liltorp (M):

Nu er jeg måske en lille smule forvirret over spørgerens generelle opfattelse af min tale, for jeg hørte ikke, at jeg sagde noget, der var specielt mod folk, der bor på landet, og for folk, der bor i byerne. Så den snak må vi nok tage senere.

Men når det kommer til fjernvarme, er vi netop interesseret i, at alle gasfyr skal udfases, og det er jo derfor, der er lagt utrolig mange penge til side netop til fjernvarmepuljen, og at vi står til rådighed med anbefalinger til de byer og de områder, hvor fjernvarme måske ikke er den optimale løsning. Det kunne netop være, at de i stedet for skulle have varmepumper osv. Så der er skam fokus på hele landet, og jeg er da ked af det, hvis spørgeren ser det, som om vi er negative over for folk, der bor på landet.

Kl. 18:37

Fjerde næstformand (Karina Adsbøl):

Spørgeren.

Kl. 18:37

Kim Edberg Andersen (NB):

Nej, jeg tror, det er sådan en generel grundholdning, Moderaterne har – jeg tror ikke, det er specielt negativt ment. Men virkeligheden er, at fjernvarme ikke virker, når du kommer ud i landzonerne. Nej, vi skal have de her varmepumper, og COP-værdien på det vil nok også vise, at det skulle man nok også have inde byerne, hvis det kom man på det.

Men når ordføreren nu står deroppe og siger, at vi alle sammen skal bidrage, og at det er dem ude på landet, der skal bidrage mest – det er dem i Produktionsdanmark, der skal have vindmøllerne stående – vil jeg sige, at vi også snakker affaldsforbrænding. Og med hensyn til affaldsforbrænding vil jeg give Alternativet og venstrefløjen fuldstændig ret – det, vi laver nu her, er helt gak-gak. Men vi kunne jo så høre på Moderaterne, at hvis vi f.eks. lukkede for affaldsforbrænding i byerne fra i morgen af, kunne vi alle sammen sådan betale lidt af regningen.

Kl. 18:38

Fjerde næstformand (Karina Adsbøl):

Ordføreren.

Kl. 18:38

Karin Liltorp (M):

Nu tror jeg igen, jeg vil komme tilbage til, at vores udgangspunkt ikke er, at alting skal være let, så derfor vælger vi heller ikke de lette løsninger. Vi prøver faktisk at overveje alternativerne og ligesom vende de forskellige ting for at finde ud af, hvad der kunne være det smarteste. For igen vil jeg sige, at jeg ikke kan genkende, at det skal gå ud over landområderne, heller ikke i forhold til affaldsforbrænding. Så der kan jeg måske ikke helt se, hvor spørgeren står henne.

Kl. 18:38

Fjerde næstformand (Karina Adsbøl):

Tak. Så er det fru Theresa Scavenius, Alternativet. Værsgo.

Kl. 18:38

Theresa Berg Andersen (SF):

Jeg vil gerne læse lidt op fra Moderaternes klimapolitik eller i hvert fald fra det, der står om jeres politik på området i afsnittet »Grøn konsekvens«:

»Vores beslutninger og investeringer skal hvile på evidens og faglighed. Det vi gør, skal være det rigtige – ikke bare føles rigtigt. Når der er bred opbakning til de danske reduktionsmålsætninger, som også Moderaterne støtter ... «

Senere står der igen noget med, at man skal føre politik baseret på evidens og best practice. Det lyder rigtig fantastisk, og jeg tænker, at Moderaterne jo er et relativt nyt parti, og det er jo dejligt med nye partier, ligesom vi jo også relativt set er det Alternativet.

Mit spørgsmål til ordføreren er: Hvordan synes ordføreren det går i den regering, ordføreren er en del af, i forhold til at lytte til evidens og fakta? Her taler jeg specifikt om Klimarådet , CO2-reduktioner, den generelle klimapolitik i Danmark, men også specifikt affaldsloven, altså den her massive ekspertbaserede kritik, der er rettes mod affaldsloven? Hvordan kan ordføreren være en del af et parti, der laver politik baseret på evidens, når man ikke lytter til eksperterne i den her sammenhæng?

Kl. 18:39

Fjerde næstformand (Karina Adsbøl):

Ordføreren.

Kl. 18:39

Karin Liltorp (M):

Jeg er glad for, at fru Theresa Scavenius anerkender, at det er en meget flot formuleret klimapolitik, vi har i Moderaterne. Men jeg anerkender ikke præmissen om, at vi ikke lytter til evidens. I forhold til affaldsforbrændingloven ved jeg, at den jo har været diskuteret virkelig grundigt, og der er meget debat om de antagelser, man har gjort sig, men det er jo mange ting, der bliver blandet sammen i den her debat – det handler jo ikke kun om klimahensyn, men om også kommunernes økonomi. I virkeligheden er det, der vægter højest for mig, at målet netop er at reducere CO2-udledningen, og vi har beregninger, der netop viser, at det reducerer CO2-udledningen. Det er for mig er det centrale, og så er de andre ting, der handler om, hvordan det kommer til at påvirke økonomien, i virkeligheden sekundære i forhold til det overordnede mål.

Kl. 18:40

Fjerde næstformand (Karina Adsbøl):

Spørgeren.

Kl. 18:40

Theresa Scavenius (ALT):

Her er vi jo ved kernen i problemet, nemlig at vi har et Folketing og nogle folketingsmedlemmer, som ligesom skal stole på ministeriets tal, og jeg regner med, at når ordføreren bruger ordet vi, så taler du om regeringens politik.

Udfordringen er jo, at loven bliver udsat for massiv kritik, og det er jo det, man ikke forholder sig til. Så derfor vil jeg spørge igen: Er der ikke en diskrepans? Jeg roste i øvrigt ikke Moderaternes klimapolitik; jeg roste bare, at der var et fokus på, at man ønskede at lytte til eksperter, og så kom jeg med en problematisering af, hvad der så sker, når man tydeligvis ikke gør det. For det, ordføreren siger, er jo bare, at man stoler på det, som ministeriet siger, så man har netop ikke lyttet til kritikken.

Kl. 18:41

Fjerde næstformand (Karina Adsbøl):

Jeg må minde spørgeren om ikke at anvende direkte tiltale. Ordføreren.

Kl. 18:41

Karin Liltorp (M):

Tak for det. Jeg synes jo i virkeligheden, at der i forbindelse med spørgsmålet om affaldsforbrænding har været en meget uheldig tendens til at mistænkeliggøre vores embedsværk, hvilket jeg personligt har været meget ked af, og det har påvirket rigtig mange. Jeg kan ikke se, hvem der har fået noget ud af den her mistænkeliggørelse. For igen vil jeg sige, at det centrale for mig er, at alle beregningerne er lagt frem, så hvis man skal kritisere det, må man gå ind og kigge på beregningerne og pege på den antagelse, der ikke holder, og så lave en ny beregning og vise, hvordan det skal være. Det andet synes jeg er ekstremt uheldigt, og jeg synes i virkeligheden, at det er meget skadeligt, at der bliver skabt sådan en manglende respekt for det embedsværk, der virkelig kæmper for at holde den her armslængde og gøre det så fagligt funderet som muligt.

Kl. 18:41

Fjerde næstformand (Karina Adsbøl):

Tak til Moderaternes ordfører. Der er ikke flere korte bemærkninger, og så går vi videre i ordførerrækken til fru Signe Munk fra SF. Værsgo.

Kl. 18:42

(Ordfører)

Signe Munk (SF):

Tak for det. Jeg er ved at læse en bog med titlen »Engang troede vi på fremtiden«. Bogen er skrevet af Christian Bennike, som fortæller, hvordan fremtidsgejsten var næsten uknækkelig vi 1990'erne og i begyndelsen af 00'erne, hvor han var barn og ung. Jeg husker lidt den samme tidsånd. Jeg er barn af 1990'erne. Alle ville blive rigere og gladere og friere, og da vi gik i skole, fik vi at vide, at verden lå åben, mulighederne var uendelige, og ressourceknaphed fyldte intet i den brede bevidsthed. Og når bare landene handlede sammen, skulle de nok blive enige om, at demokratiet var bedst, og hvis alle så tv-serien »Friends«, ville de stræbe efter at være ligesom os i Vesten. Tiden emmede af, at politik ikke var rigtig vigtigt. Den frie økonomi klarede for os at bringe verden hen et sted, hvor det hele blev bedre. Og globaliseringen gjorde verden mindre som en fin, hjælpende hånd for fremskridtet. Men sådan ser verden ikke ud længere. Det er forfatterens pointe. Tidsånden er gået fra optimisme til sortsyn, mener han. Men det er netop også hans pointe, altså at sortsynet faktisk kan redde os.

Så tænker I måske: Er hun ikke gået forkert, hende fru Signe Munk; det her er ikke en bogklub, det er jo en klimadebat? Men netop her synes jeg også, der er en væsentlig pendant til klimakrisen, for det er ikke ukuelig optimisme, der kommer til at redde os, det er nærmere den dybe bekymring og det sortsyn, om man vil kalde det det, som har indfundet sig. Danskerne er bekymrede for klimaforandringerne på et niveau, vi ikke tidligere har set. De ved godt, at klimaet gennemgår massive forandringer, de ved godt, at klimaforandringerne er menneskeskabte, og de ved godt, at vi ikke får styr på den globale opvarmning uden at lægge samfundet om og træffe politiske beslutninger. Globaliseringen, teknologien, rige mænd med store virksomheder klarer det ikke for os, økonomien bliver ikke grøn af sig selv. Klimaforandringerne er her, og de bliver mere voldsomme med de temperaturstigninger, som verden nu stirrer ind i, og det kan grundlæggende kun bekymre, og derfor er sortsynet på sin vis velbegrundet. Men, som Christian Bennike også skriver: Sortsynet kan hjælpe os. Og det skal være min pointe. For når vi kender og erkender alvorligheden af klimakrisen, kan vi også lave den politik, det kræver af os.

Nu til det lidt mere konkrete: For vi står også med en klimaredegørelse, som regeringen har lagt frem, og man kan sige, at den jo vidner om, at der er lavet mange politiske aftaler, som tager fat på den grønne omstilling. Der er lavet flere grønne energiaftaler, der er lavet en CO2-afgift for industrien, hvor elbilerne er blevet billigere, mens de sorte biler er blevet dyrere. Der er lavet massive investeringer i CO2-fangst – alt sammen meget godt, SF er med i aftalerne, og jeg har selv været med til at lave de fleste af dem. Men det ændrer bare ikke på, at det ikke er nok, der skal mere til. Særlig én klimamilepæl  er lige om hjørnet, og det er 2025-målet. Regeringen skriver i sin klimaredegørelse, og jeg citerer: »i løbet af regeringens første dage har vi fremlagt politik, der kan indfri 2025-målet.« men helt ærligt, det er jo bare blændværk. Regeringen har fremlagt en grøn folder, ja, den var altså grøn, på et møde på Marienborg, hvor de skriver, at mængden af biobrændstoffer i diesel og benzin skal hæves. hvor meget ved vi ikke, og vi ved ikke, hvad det koster, og vi ved heller ikke rigtigt, hvordan de har tænkt sig at gennemføre det. Det var så den venlige kritik.

For det forslag, der står i folderen, er jo reelt et grønt tilbageskridt. Fra tidligere aftaler, hvor vi ville regne hele klimaaftrykket med, når biobrændstoffer skulle vurderes, er det nu ikke længere tilfældet. Regeringen vil kun lave det halve regnestykke. Måske ser det godt ud på papiret, men klimaet gavner det ikke nødvendigvis. Det er en ommer. Så klimaminister, når du nu tager 2025-målet alvorligt, så indkald til forhandlinger nu, så vi kan finde en grøn løsning på at nå 2025-målet. Det er en pligtopgave, og det skal nås inden sommer.

Kl. 18:46

I dag ser vi også på energipolitikken, og jeg synes faktisk, at energiredegørelsen altid er ret interessant at læse, for den giver et godt overblik over, hvad det er for nogle energipolitiske beslutninger, der er truffet i løbet af året. 2022 er et særligt år, for her fylder forsyningssituationen og behovet for at spare på energien mere, end det tidligere har gjort, og det er jo på grund af Putins krig mod Ukraine. Dønningerne fra Putins kyniske krig mod et frit europæisk land mærker vi her med højere energipriser og knappe energiressourcer.

Vi både kan og skal støtte Ukraine ved at føre en grøn energipolitik, som endegyldigt bringer Danmark og resten af Europa fri af russisk naturgas og olie, men det kræver altså også, at vi gør mere i Danmark end bare det, der bliver listet op i energiredegørelsen. Vores energibesparelser har i det forgangne år været store, særlig er der blevet skåret ned for varmeforbruget. Men vi skal ikke hvile på laurbærrene, vi skal blive endnu dygtigere til at spare på energien og energieffektivisere, hvor vi kan. Samtidig er der kommet mere vedvarende energi op i landet: Der er blevet opsat 1,3 GW-solceller i 2022. Det er faktisk ret vildt, det er mere end en havvindmøllepark. Så nu er tiden til at rette fokus mod solcellestrategien, så vi får planlagt klogt, hvor solcellepakkerne skal være henne, og når vi skal lave energipakkerne på land, skal vi sørge for, at vindmøllerne faktisk også får en plads.

Den grønne strøm skal også ud i stikkontakterne, og her ligger fortsat en stor opgave. På trods af politiske aftaler om grønne investeringer i elnettet, er reguleringen strandet for elnetselskaberne, og det er simpelt hen uholdbart. Det samme er havvindmølleparkerne under åben dør-ordningen, og jeg må indrømme, at jeg undrer mig over, at der står i redegørelsen, at en udbudsmodel synes at være løsningen på åben dør-projekterne, men vi har fortsat ikke set noget konkret fra regeringens side.

Sluttelig vil jeg bare understrege det behov, der er for, at vi holder fast i vores store ambitioner for havvind, ikke bare for, at de danske hjem kan blive lyst op, men fordi vi også kan hjælpe resten af Europa. Og i mit sind er der ingen tvivl. Danmarks bedste våben i klimakampen i den grønne omstilling og for at vriste Europa fri af Putins kløer er vores havvind. Og ja, alting er blevet dyrere, fra smør til vindturbiner, men det skal altså ikke få os til at vakle. Vi skal bygge vores energiøer, vi skal have meget mere havvind, som kan levere den grønne strøm, som vi har så meget brug for, og som kan skabe det, som Olaf Scholz meget fint kaldte frihedsenergi.

Med de ord vil jeg gerne sige tak for ordet. Der var lige en klog formand, som spurgte, om ikke der var en vedtagelsestekst, og det havde den kloge formand ret i. Jeg vil gerne på vegne af Enhedslisten, Radikale, SF og Konservative fremsætte følgende:

Forslag til vedtagelse

»Den nyeste klimarapport fra IPCC viser, at konsekvenserne af den globale opvarmning er endnu værre end hidtil antaget. Det gør det endnu mere afgørende, at alle lande skærper deres klimamål, og også at de overholder dem. Det vil skade klimaet, Parisprocessen og troværdigheden, hvis et land ikke overholder sine mål, og det gælder i særdeleshed for et land som Danmark, der markedsføres som et grønt foregangsland. Så med udsigten til, at Danmark ikke når vores 2025-mål for reduktion af vores klimaforurening, opfordrer Folketinget regeringen til inden sommerferien at indkalde til forhandlinger og snarest fremlægge og søge at få vedtaget virkemidler, der skal sikre, at vi når målet, og at det sker gennem reelle reduktioner. Samtidig understreger Folketinget, at regeringen har handlepligt til at sikre, at 2030-målet nås.«

(Forslag til vedtagelse nr. V 22).

Kl. 18:51

Fjerde næstformand (Karina Adsbøl):

Tak til ordføreren. Der er en række korte bemærkninger. Det er først fra fru Karin Liltorp, Moderaterne. Værsgo.

Kl. 18:51

Karin Liltorp (M):

Tak for det. Det var super glædeligt at læse engang i marts, at Konservative og SF har lavet sådan en grøn klimapagt, og det er jo dejligt, at vi alle sammen brænder for den grønne omstilling.

Jeg kunne godt tænke mig at høre, hvilke konkrete planer og hvilke konkrete forslag I har udarbejdet siden da, for jeg kan forstå, at det forslag, regeringen kommer med, om det øgede CO2-fortrængningskrav, bestemt ikke lige er sagen. Så jeg vil gerne høre, hvad det er for nogle forslag, I sådan går og barsler med.

Kl. 18:51

Fjerde næstformand (Karina Adsbøl):

Ordføreren.

Kl. 18:51

Signe Munk (SF):

Jeg tror, at jeg med respekt for Det Konservative Folkeparti skal lade ordføreren derfra fremlægge, hvad De Konservative har tænkt sig at lægge på bordet, men jeg vil meget gerne fortælle om SF's overvejelser.

Helt specifikt i forhold til CO2-fortrængningskravet mener jeg faktisk, at det er et godt værktøj. Det er jo noget, som både brændstofbranchen ved Drivkraft Danmark og faktisk også de grønne organisationer bakker op. Pointen er, hvad der ligger inde i maven af det CO2-fortrængningskrav, for der synes jeg i al beskedenhed, at vi fandt en god model sammen med den tidligere socialdemokratiske regering, hvor vi aftalte, at fra 2025 tæller man det samlede klimaregnestykke for biobrændstoffer med. For det betyder i realiteten, at man stiller de avancerede biobrændstoffer, men i særdeleshed de vedvarende energi-baserede brændstoffer langt bedre. Og det mener jeg faktisk skaber en reel og meget bedre grøn omstilling af transporten, og ordføreren skal være så velkommen til at tage det forslag tilbage til regeringen.

Kl. 18:52

Fjerde næstformand (Karina Adsbøl):

Spørgeren.

Kl. 18:52

Karin Liltorp (M):

Jeg havde nok misforstået det. Jeg troede i virkeligheden, at der lå i den der grønne alliance, I havde lavet sammen, at I havde siddet og snakket sammen om, hvilke tiltag der kunne implementeres med kort varsel.

Så jeg skal bare lige forstå, om SF er blevet enige med Konservative om, at det f.eks. er en god idé med en høj CO2-afgift eller en høj dieselafgift. Eller hvad er det for nogle konkrete ting, I er blevet enige om kunne være en bedre vej frem? For jeg går ud fra, at det lidt er det, der ligger i, at I sådan har lavet et partnerskab.

Kl. 18:53

Fjerde næstformand (Karina Adsbøl):

Ordføreren.

Kl. 18:53

Signe Munk (SF):

Jeg oplever egentlig, at ordføreren spørger til to forskellige ting. Den ene er, om SF har et grønt samarbejde med Det Konservative Folkeparti. Ja, det har vi. Hvis man sådan kigger på, hvad vi har stået sammen om, er det bl.a. energieffektiviseringer. Vi er også begge partier med i industriaftalen om CO2-afgiften.

Så spørger ordføreren også specifikt til 2025-målet. Og der må man bare sige, at det er vi jo enige om at nås. SF er klar med forskellige tiltag. Det er både at lave om på det der CO2-fortrængningskrav, at se på en dieselafgift og også at se på en fremrykning af biogas. Jeg er faktisk villig til, at vi diskuterer mange forskellige veje dertil.

Kl. 18:53

Fjerde næstformand (Karina Adsbøl):

Tak. Så er det fru Theresa Scavenius, Alternativet.

Kl. 18:53

Theresa Scavenius (ALT):

Jeg synes, det er rigtig dejligt, at ordføreren refererer til IPCC-rapporten, men så kan jeg jo ikke lade være med at spørge om noget – og jeg tænker også, at ordføreren sikkert ikke er overrasket over, at jeg spørger om det. Hvordan kan SF så gå med i en aftale, som gør en sektor mere sort, end den var i forvejen? Altså, hvis målet er at udfase og skabe en grøn omstilling, er det mig fuldstændig ubegribeligt, at man så samtidig med den anden hånd kan stemme en affaldslov igennem og i øvrigt også være med til at lave flere udbudsrunder og acceptere dem. Der er et eller andet i mit hoved, der bliver meget Greta Thunberg-agtigt. Jeg synes, det er helt fair, at man tænker, at klimapolitik er dyrt, at det ønsker man ikke at gøre, og at det har man et argument for, men når ordføreren netop anerkender IPCC-rapportens konklusioner, kan jeg slet ikke forstå, at man kan ende med at stemme for sådan et slags forslag.

Kl. 18:54

Fjerde næstformand (Karina Adsbøl):

Ordføreren.

Kl. 18:54

Signe Munk (SF):

Jeg oplever, at ordføreren laver en falsk modsætning. Det er jo fair nok, at vi kan være uenige om nogle konkrete politiske aftaler. Altså, hvis man først og fremmest tager affaldsaftalen, er det jo en aftale, som Alternativet selv skrev under på, også med den konkurrencemodel, der ligger til grund for lovforslaget. SF har hele tiden været kritisk over for det. Det, der er det afgørende i den aftale og i den lov, er, at CO2-reduktionerne skal nås. I SF mener vi og står gerne på mål for, at forbrændingskapaciteten i Danmark skal ned. Vi ser så også gerne en løsning, hvor man over tid og i en mellemliggende periode arbejder med CO2-fangstsanlæg på de resterende anlæg.

Når det kommer til aftalen om Nordsøen, som ordføreren også refererer til, vil jeg bare helt ærligt sige, at der ingen tvivl er i mit sind om, at det er et af de største klimafremskridt, der er lavet i den sidste periode. Og det var vildt vigtigt for SF, at vi fik lavet den aftale. Vi er det første olie- og gasproducerende land i verden, som sætter en stopdato for olie- og gasproduktion i 2050. Det er helt fantastisk vigtigt, og det er netop det, IPCC siger at man skal gøre. Man skal ikke kun kigge på forbrug, men også produktion af fossile brændsler. Så er det rigtigt, at der også ligger kompromiser i den aftale.

Kl. 18:55

Fjerde næstformand (Karina Adsbøl):

Spørgeren.

Kl. 18:55

Theresa Scavenius (ALT):

Jeg refererede sådan set ikke til CO2-fangst. Jeg refererede til de nye udbudsrunder i forhold til at hive mere gas op af Nordsøen. Jeg ved, at ordføreren er med i Nordsøaftalen, som står bag den aftale. Så det er mere det, jeg synes er det allervigtigste. Det er for mig fuldstændig umuligt at forstå, hvordan man kan gøre det.

I forhold til affaldsaftalen er det jo sådan, at ordføreren ligesom taler ind i, at det handler om, at politisk logik og forligskredsen åbenbart er vigtigere end det faglige indhold i nogle lovforslag. Og det undrer mig også, at ordføreren siger, at vi når de CO2-reduktioner. Det ved vi jo godt at vi ikke kommer til at gøre. Og det med CO2-fangst kommer jo heller ikke inden for affaldssektoren, for når vi liberaliserer, er det EU-retten, der gælder, og så kan vi ikke lave CO2-fangstsanlæg på vores egne forbrændingsanlæg.

Kl. 18:56

Fjerde næstformand (Karina Adsbøl):

Tak. Ordføreren.

Kl. 18:56

Signe Munk (SF):

Der er jo mange antagelser i det, ordføreren siger. Det er påstande, som man ikke kan nå at redde ud heroppefra. Altså, ordføreren refererer i forhold til udbudsrunder i Nordsøen til Nordsøaftalen, og det er rigtigt, at der er mulighed for miniudbud. Det har jeg sagt til ministeren at jeg synes at han skulle droppe. Men det er rigtigt, at det er en del af den aftale. Jeg synes ikke, at det er en god idé. Det tror jeg også står helt tindrende klart, selv hvis man ikke gider læse, ude i offentligheden. Og så er det bare helt entydigt for SF, at en politisk aftale skal levere de reduktioner, der står på papiret – præcis den aftale, som Alternativet også selv har skrevet under på. Og det kommer vi til at forfølge. Jeg synes, det bliver enormt vigtigt at monitorere den indsats, og jeg havde da også håbet på, at KL selv havde leveret en lukket liste.

Kl. 18:57

Fjerde næstformand (Karina Adsbøl):

Tak. Så er det fru Lea Wermelin, Socialdemokratiet.

Kl. 18:57

Lea Wermelin (S):

Tak for det, og tak for talen. Det er jo rigtigt, at ordføreren har været med i mange af de klimaaftaler, om ikke alle, som er blevet lavet i sidste periode. Derfor er jeg jo også vant til, at SF's ordfører kan revse regeringen lidt, også med lidt kærlighed, hvis man er heldig. Vi er også altid klar til at piske os selv med skorpioner, men når nu det er ordføreren, der står på talerstolen, kan jeg ikke undgå at bemærke, at der bliver talt om ih og åh, og at der skal ske mere i 2025 i forhold til det, som regeringen har lagt frem, og den vedtagelsestekst, der blev læst op. Og kan det så virkelig passe, at ordføreren ikke kan nævne et eneste konkret forslag, som man er blevet enig med Konservative om, når man står og bryster sig af en grøn alliance? Altså, der er ikke et eneste i forhold til 2025-målet, som ordføreren står og siger er det absolut vigtigste og skal ske nu. Man kan ikke nævne et lillebitte forslag, bare et lillebitte, som man er enige om?

Kl. 18:58

Fjerde næstformand (Karina Adsbøl):

Ordføreren.

Kl. 18:58

Signe Munk (SF):

Først og fremmest kunne jeg sige meget om kærligt revseri og at piske sig selv med skorpioner. Det er jo en disciplin, man er rigtig god til på venstrefløjen, altså det der med at piske sig selv. Men det skal jeg ikke underholde for meget med.

Jeg kan til fulde stå på mål for, at SF gerne diskuterer mange forskellige forslag til at nå 2025-målet. Det er jo sådan, at ordføreren er medlem af en flertalsregering. Så det vil sige, at vi jo ikke kan præsentere et alternativt forslag med et flertal, al den stund at vi skal have regeringen med. Men jeg vil sige, at jeg er meget villig til at diskutere både biogas, CO2-fortrængningskrav, højere dieselafgift, nitrifikationshæmmere i landbruget og hurtigere indfasning af en afgift på anvendelse af lavbundsjorder. Det vil jeg rigtig gerne diskutere med ordførerens parti og andre partier.

Kl. 18:59

Fjerde næstformand (Karina Adsbøl):

Spørgeren.

Kl. 18:59

Lea Wermelin (S):

Okay, en anden disciplin, som man er god til i Folketinget, er udenomssnak. Og med al respekt er det et konkret spørgsmål: Er der bare et eneste forslag i forhold til 2025-målet? Det kan være den procent, man skal nå, og det kan være det virkemiddel, man skal bruge, og som SF er enig med Konservative om, når man står og bryster sig af en grøn alliance. Er der et eneste forslag?

Kl. 18:59

Fjerde næstformand (Karina Adsbøl):

Ordføreren.

Kl. 18:59

Signe Munk (SF):

Det er rigtigt nok, at det er en disciplin i politik at tale udenom; det er også en disciplin i politik hele tiden at flytte spillevæggen, vi spiller på. Det gør ordføreren jo så her. Det er kort og godt sådan, at vi bare helt ærligt fra SF's side og fra Konservatives side har sagt, at vi er kritiske over for en regering, som rykker så langsomt, at klimaministeren var ude at sige, at der ikke ville komme klimapolitik de første 100 dage. Så stiller vi os i al beskedenhed til rådighed for at finde nogle politiske resultater. Ordføreren ved jo godt, at i SF er vi faktisk ret gode til at finde det.

Kl. 19:00

Fjerde næstformand (Karina Adsbøl):

Så er det hr. Søren Egge Rasmussen, Enhedslisten.

Kl. 19:00

Søren Egge Rasmussen (EL):

Hvis nu vi skulle ikke bare nøjes med det politiske slagsmål på Christiansborg, men skulle forfølge det her 2025-mål, var det måske en idé at inddrage flere i den proces. Vi har kun 5 uger, til der er sommerferie. Vi skal gøre noget mere for at nå 2025-målet. Jeg synes, at der også ligger i klimaloven, at man skal have mest klima for pengene, og det er det jo ikke, når regeringen bare kommer med, at der skal fyldes mere biobrændstof i tanken. Så jeg vil egentlig høre ordføreren, om det ikke var en idé, at vi laver en eller anden form for konference, hvor vi involverer andre uden for Christiansborg.

Jeg står her med »Akutpakke for klimaet«, som der er 20 grønne organisationer der har lavet. De siger: Sådan kan man komme frem til 54-procentsreduktion i 2025. Og så har vi CONCITO, som også har lavet et udspil, »Sådan når Danmark klimamålet i 2025«. De har jo så forskellige løsninger, men kunne det ikke være en idé, at vi laver en eller anden form for konference, hvor vi får uddybet, hvad det er, de organisationer kan give os af input til de forhandlinger, som vi skal have med regeringen? For jeg er helt enig med SF i, at vi skal frem til at have nogle gode forhandlinger, hvor vi finder andre virkemidler.

Kl. 19:01

Fjerde næstformand (Karina Adsbøl):

Ordføreren.

Kl. 19:01

Signe Munk (SF):

Det kunne sagtens være et redskab. Jeg vil også sige, at jeg faktisk synes, at det er ret fint, at både CONCITO og de grønne organisationer sammen har lavet den her klimaakutpakke, for det er jo faktisk nogle tiltag, som man kan tage at læse, og det er godt, at klimaministeren lige nu får dem overleveret; det er jo et samarbejdende folkestyre. Men bl.a. påpeger CONCITO jo, at man kan arbejde med nitrifikationshæmmere. De påpeger også forskellige andre ting, man kan gøre i forhold til landbruget. Det er bare for sige, at vi allerede også har hentet lidt inspiration i det katalog, men en konference er aldrig af vejen. Jeg må indrømme, at jeg synes, det vigtigste er, at klimaministeren meget snart får indkaldt til de forhandlinger, så vi kan komme i gang.

Kl. 19:01

Den fg. formand (Erling Bonnesen):

Hr. Søren Egge Rasmussen.

Kl. 19:01

Søren Egge Rasmussen (EL):

Tak for muligheden ... [Lydudfald] ... Det lyder godt. Men jeg synes jo, at vi så skal skynde os at lave den her konference. Jeg tror sådan set, at når der er organisationer, der har udarbejdet sådan nogle grundige papirer, så vil de sådan set gerne udfolde, hvad det er, de mener, og det kunne jo også være, at vi som politikere, som stiller mange spørgsmål, kunne have nogle spørgsmål, som kunne uddybe, hvorfor de har valgt de virkemidler, hvorfor vi ikke skal skrue lidt op og ned for dem. Jeg synes, det er spændende, at de 20 organisationer kommer frem til en reduktion af vores animalske produktion. Hvordan har de regnet sig frem til det? Hvordan kan vi sikre, at det sker? Så jeg betragter det lidt som tilsagn om, at vi godt kan nå en lille konference.

Kl. 19:02

Den fg. formand (Erling Bonnesen):

Ordføreren.

Kl. 19:02

Signe Munk (SF):

Nu er SF ikke alene herre over tidsplaner, men jeg vil i hvert fald gerne give tilsagn om, at det lyder både spændende og godt. Jeg vil bare også sige til Enhedslistens ordfører, at det, der ligger mig allermest på sinde, er, at vi snart får lavet en aftale. Jeg synes simpelt hen, at det har været frustrerende fodslæbende. Først den socialdemokratiske klimaminister, men nu også den nuværende klimaminister har simpelt hen skubbet 2025-målet foran sig, imens deadline jo helt ærligt bare er uhyggelig tæt på.

Kl. 19:03

Den fg. formand (Erling Bonnesen):

Mange tak for det. Der er ikke flere korte bemærkninger. Tak til ordføreren. Så er det Danmarksdemokraternes ordfører, og det er fru Lise Bech.

Kl. 19:03

(Ordfører)

Lise Bech (DD):

Tak for ordet. Og tak til ministeren for redegørelserne, hvoraf den ene jo præsenterer en status for effekterne af regeringens klimapolitik på drivhusgasudledningerne i Danmark, mens den anden giver en status på landets energibehov og forsyningsmuligheder.

»Vi har travlt«, starter redegørelsen om klimaeffekter med at pointere med en henvisning til FN's seneste klimarapport, som tegner et dystert billede af fremtidens klima. Samtidig kan vi også læse, at regeringen vil skrue yderligere op for tempoet af den grønne omstilling og fremrykke målet for klimaneutralitet til 2045 og sætte et nyt mål om 110 pct.s reduktion i 2050.

I Danmarksdemokraterne deler vi opfattelsen af, at vi har travlt, hvis vi skal nå i mål med den grønne omstilling og indfri 2025-målene og 2030-målene, som vi bakker hundrede procent op om. Vi er samtidig optaget af, at vi når i mål på en måde, der ikke fejer benene væk under danske husholdningers økonomi og danske virksomheders omsætning. I den forbindelse vil jeg gerne kvittere for, at der i redegørelsen står, at regeringen ønsker at være ambitiøse på klimaområdet, men samtidig føre en klog klimapolitik, som tager hensyn til erhvervsliv, beskæftigelse og social balance, og som udnytter vores styrkepositioner på f.eks. de grønne teknologier. De intentioner vil Danmarksdemokraterne egentlig bare opfordre regeringen til at handle på, så vi når i mål med de målsætninger, der er aftalt, før vi nedfælder nogle nye på papiret.

I februar måned udkom Klimarådet med deres årlige statusrapport, der vurderer, at risikoen er stor for, at regeringens klimaindsats ikke vil bringe Danmark i mål. Og det er fint, når vi kunne høre ministeren sige, at man kan føle i hjertet, at vi når målet, men det er jo ikke en strategi, vi sådan kan forlade os på.

Det fremgår af regeringsgrundlaget og redegørelsen, at den resterende del af reduktionsmankoen i 2030 bl.a. skal komme ved at realisere reduktionsmål i landbrugssektoren. I den forbindelse venter vi jo på, at ekspertgruppen fremlægger deres konklusioner og regeringen fremlægger et forslag til en klimaafgift på landbruget. Og jeg vil gerne med det samme sige i den her forbindelse, at Danmarksdemokraterne ikke bakker op om en CO2-afgift på landbruget. Vi mener ikke, at en afgift på en af de mest klimaeffektive landbrugsproduktioner i verden lyder som en god idé. Det er desuden en afgift, som ifølge Klimarådet vil afvikle en stor del af dansk landbrug. Vi ser hellere, at man udvikler frem for afvikler dansk landbrug og sørger for, at produktionen og udledningerne ikke bare flytter til udlandet. De to elementer er jo netop guidende principper i klimaloven. Vi deler dog opfattelsen af, at landbruget skal spille en rolle i den grønne omstilling, og det gør de jo allerede.

Under forhandlingerne om forskningsreserven for 2023 kæmpede vi netop for, at der blev afsat midler til at understøtte udviklingen af nye teknologier og løsninger på landbrugsområdet. Således blev der afsat 110 mio. kr. til forskning på området, og med det finanslovsforslag, vi havde, afsætter vi yderligere midler til en forskningspulje på 40 mio. kr., der skal understøtte forskning i klimavenligt foder, biogasanlæg, pyrolyse og alternative klimabidrag fra landbruget, der kan nedbringe CO2-udledningen. Landmændene vil gerne reducere deres udledning, og de er i fuld gang med at realisere reduktionen af drivhusgasser med 55-65 pct. frem mod 2030, som det blev aftalt med landbrugsaftalen fra 2021.

Der er altså ingen grund til, at vi skal nedlægge gode danske landbrug. Det vil også være tosset, hvis vi nedlægger tusindvis af arbejdspladser i landbruget og sender dem til udlandet i en tid, hvor Rusland har foretaget et helt uberettiget angreb på Ukraine og bruger energi- og fødevareforsyning som politisk våben. Med ét har man drejet på hanerne til energiforsyningen til Europa og sat en stopper for, at ukrainske skibe kan forlade deres havne og sejle ud i Sortehavet og levere de fødevarer, som millioner af mennesker i hele verden er afhængige af. I Danmarksdemokraterne ønsker vi ikke at gamble med vores forsyningssikkerhed. Derfor håber vi, at vi kan samarbejde med regeringen om at udvikle dansk landbrug frem for at afvikle det.

I forhold til det videre samarbejde er vi helt på linje med regeringen, når man skriver, at vi skal frigøre os fra russisk gas. Det siger sig selv – vi kan ikke være afhængige af energi fra lande, der afpresser sine handelspartnere og forsøger at udvide sine grænser med magt. Vi skal sørge for, at energi kommer fra pålidelige partnere, og investere i udrulningen af grønne energiprojekter som f.eks. havvindmølleparker og bedre boliger, så vi kan forsyne os selv og bruge vores energi så effektivt som muligt i fremtiden.

Kl. 19:08

Derfor er vi grundlæggende positive over for satsningerne og de aftaler, som er sat i søen nationalt såvel som internationalt, der skal udvide kapaciteten for havvind. I den forbindelse bakker vi op om, at Danmark fremover skal bruge 30 pct. af det samlede havareal til havvindmøller, så vi hurtigere og i langt højere grad kan blive selvforsynende med energi. Udrulningen af havvindmøller skal selvfølgelig ske med respekt for fiskeriet i vores farvande og biodiversiteten i vores have. Regeringen har i den forbindelse også lovet, at der kommer en national energikrisestab på havvindområdet. Og måske kan ministeren give en status på det arbejde.

Redegørelsen peger også på, at energikrisen endnu ikke er afblæst, på trods af at danskerne kom godt igennem vinteren med fantastisk disciplin og nye sparevaner. Hvem havde troet, at vi alle ville begynde at stå op midt om natten for at tænde for vaskemaskinen og bruge mere tid på at tjekke elpriser end sociale medier på telefonen? Men redegørelsen pointerer også, at et totalt stop for russisk gas og kolde vejrforhold fortsat er risikofaktorer i næste fyringssæsonen, og at det er vigtigt, at danskerne bibeholder de gode sparevaner. Her må regeringen jo også komme på banen med en strategi for energieffektivitet, der anviser en ansvarlig vej til at sænke forbruget. Vi kan ikke lægge alt ansvaret over på danskerne og på vores virksomheder.

I samme boldgade nævner redegørelsen også, at importen af rørført russisk gas til EU er faldet fra at udgøre ca. 40 pct. af EU's samlede energiimport i 2021 til ca. 8 pct. i første kvartal af 2023. Vi skal fortsat arbejde for at frigøre os fra Rusland, og vi er enige i, at det skal ske så hurtigt som muligt uden at kompromittere forsyningssikkerheden. I den forbindelse er der behov for et servicetjek på de foranstaltninger, der skal sættes i værk, hvis vi ikke skal stå i en situation, hvor der ikke er strøm eller gas nok i nettet, så vi sikrer, at der altid er energi til samfundskritiske opgaver.

Desuden vil jeg lige hejse et flag for, at regeringen også fremskynder udvidelsen af biogasproduktionen i Danmark. Det er et potentiale, vi slet ikke har fået løst. Det er afgørende, at vi også her kommer i gang, når vi omstiller til grøn energi fra vind og sol, som ikke sviner, men hvor forsyningerne er afhængige af vind og vejr, som vi som bekendt ikke kan styre. Det er en sårbar position at være i, at en kold vinter med lange vindstille perioder kan udfordre elforsyningen i EU. Derfor er det også positivt, at genåbningen af Tyrafeltet snart fører til en forbedret forsyningssikkerhed. Dog leverer Tyrafeltet jo også til det europæiske marked, og det er usikkert, hvornår feltet er oppe på fuld kapacitet og kan bidrage til forsyningssikkerheden. Måske kan ministeren i forbindelse med det redegøre for, hvordan man forbereder sig til en fyringssæson uden afbrud i el- og gasforsyningen. Det er vigtigt for store virksomheder som Danish Crown, men også for små virksomheder – den lille lokale tandlæge – at få svar på.

Samtidig er det afgørende, at vi sikrer, at der er el i stikkontakterne og varme i radiatorerne hos de 5,9 millioner danskere og de 2,7 husholdninger. Redegørelsen peger på, at de danske husholdninger står for 33 pct. af det samlede endelige energiforbrug, og i den forbindelse kunne ministeren måske også redegøre for, hvordan man vil sikre, at vi får en boligmasse, der er energieffektiv. Vi så gerne, at regeringen kom på banen med nogle større ambitioner på vegne af de danske boligejere. Det gælder særlig for boligejere i landdistrikter – der, hvor jeg selv bor – som i mange tilfælde ikke har nydt godt af de voksende friværdier, som mange i byerne har oplevet. I nogle områder af boligpriserne faldet, og man har derfor ikke på samme måde kunnet udmønte friværdier til energiforbedringer i boligen. For de boligejere er håndværkerfradraget og boligjobordningen en stor hjælp, og derfor vil vi i vores finanslovsforslag genindføre ordningen. Vi vil alle sammen få glæde af en renoveret boligmasse, der er mere energieffektiv og skærmer forbrugerne mod højere priser på fossile brændsler.

Kl. 19:13

Jeg er klar over, at det, der kommer nu, ikke lige er ministerens ressort, men så kan ministeren jo tage det med tilbage til sin kolleger i regeringen. Det er afgørende, at vi får flere faglærte i fremtiden, som kan sætte vores vindmøller og solceller op, installere vores varmepumper og renovere vores huse, hvis vi skal nå i mål med den grønne omstilling og sikre energiforsyningen. Så jeg håber, at vi ser noget fra regeringen, der kan vende den her bekymrende udvikling i søgstallet til erhvervsskolerne. Det er afgørende for den fremtidige succes på klima-, energi- og forsyningsområdet.

I Danmarksdemokraterne ønsker vi i det hele taget, at den grønne omstilling sker med gulerod frem for med pisk. Vi ønsker ikke at sende store regninger til danskerne og danske virksomheder under dække af, at vi fører en ambitiøs klimapolitik. Man kan f.eks. tage den kilometerbaserede vejafgift på lastbiler, som også kort nævnes i redegørelsen om klimaeffekter. Regeringen har vurderet, at tiden er til at skifte diesel til lastbiler ud med grønt brændstof, og lægger nu en vejafgift på lastbilerne for hver kilometer, som vognmændene tilbagelægger. Forslaget skal reducere Danmarks årlige CO2-udslip med 0,3 mio. t, men vi har jo et udslip på 44 mio. t, så det her er ikke noget, der batter. Vi får en lille gevinst med store konsekvenser for dansk erhvervsliv og danskerne.

Så vi må lige trække i håndbremsen, for jeg ved ikke, hvad det er, vores ministre ser ud af bilruderne, når de kører på landets motorveje og landeveje. Der, hvor jeg kommer, ser jeg ikke et vejnet, der har en masse ladestandere og tankstationer, der flyder over med brint, som lastbilchaufførerne kan fylde på tanken. Her er ligeledes en grund til at fremme produktionen og brugen af biogas i transportsektoren, så vognmændene i højere grad får et alternativ til fossilt brændstof. Med den nuværende ordning for den kilometerbaserede afgift frygter vi at mange virksomhedsejere må dreje nøglen om, ligesom mange vil være nødsaget til at sende regningen videre til forbrugerne.

I Danmarksdemokraterne mener vi grundlæggende, at infrastrukturen skal være på plads og teknologierne tilgængelige, før vi pålægger branche og borgere at omstille sig i klimaets navn. Vi har travlt, men vi skal sørge for, at virksomheder og borgere bliver medejere af omstillingen og ikke tilskuere til den. Det er helt afgørende at sikre opbakning og medejerskab, hvis vi skal nå i mål med den grønne omstilling. For i mål, det skal vi, og i mål, det kommer vi. Og det skriver ministeren jo også i redegørelsen.

Som jeg nævnte indledningsvis, vil vi holde regeringen op på løftet om den kloge klimapolitik og holde øje med, om den nu også bliver udmøntet i praksis – altså at regeringens klima-, energi- og forsyningspolitik ikke efterlader danskerne og de danske virksomheder på perronen med tomme lommer, tabte indtægter, vindmøller i baghaven. Og i forhold til det med vindmøller i baghaven blev det med klimaaftalen for grøn strøm aftalt, at man ville udpege 10-15 områder, der egnede sig som energiparker til udbygning af vedvarende energi på land. De skulle have været udpeget i efteråret 2022 – måske ministeren kan give en status på det arbejde. Industrien efterlyser et svar. De står klar til at komme i gang og sætte tempo på den grønne omstilling med udbygning af grøn energi.

Det var det, jeg ville sige i dag. Tak for ordet.

Kl. 19:16

Den fg. formand (Erling Bonnesen):

Tak for det. Den første korte bemærkning er til fru Lea Wermelin

Kl. 19:16

Lea Wermelin (S):

Tak for det. Det er jo helt fair, at der er meget, som man har forventninger om hos regeringspartierne i forhold til 70-procentsmålet. Jeg har noteret mig, at Danmarksdemokraterne bakker op om målsætningen i 2030 og dermed jo også om et 2025-mål, som er lige om hjørnet, og hvor der er en manko. Hvad er Danmarksdemokraternes bud på, hvordan man lukker den manko? Altså, hvad er deres konkrete klimapolitik til at sikre, at vi når 2025-målet?

Kl. 19:17

Fjerde næstformand (Karina Adsbøl):

Ordføreren.

Kl. 19:17

Lise Bech (DD):

Man kunne jo i første omgang kigge på den plan, der er kommet fra Landbrug & Fødevarer, hvor man ligesom i stedet for at indføre en CO2-afgift på landbruget er kommet med en plan. Og ja, det koster nogle penge, men vi kan komme i mål, og endda med mere end det, man i forvejen har pålagt landbruget.

Kl. 19:17

Den fg. formand (Erling Bonnesen):

Fru Lea Wermelin.

Kl. 19:17

Lea Wermelin (S):

Jeg er helt med på de virkemidler, som også bliver nævnt i landbrugsaftalen, og som vi jo er i gang med at arbejde på. Udfordringen ved dem er jo, at de bl.a. ikke er anerkendt i de opgørelsesmetoder, vi har. Så det er i hvert fald ikke nogen, der kan tælle med i målsætningen lige nu, men selvfølgelig skal vi arbejde videre med det.

Det, jeg spørger til, er: I forhold til de virkemidler, som så er anerkendt, har Danmarksdemokraterne så et bud på, hvordan man kan lukke den manko i 2025?

Kl. 19:18

Den fg. formand (Erling Bonnesen):

Ordføreren.

Kl. 19:18

Lise Bech (DD):

Altså, nu er vi jo ikke med i nogle aftaler, af den årsag, at vi ikke eksisterede dengang, hvor de der forlig og aftaler blev lavet; og bortset fra landbrugsaftalen sad jeg i Folketinget for et andet parti. Men vi vil rigtig gerne være med til at finde ud af, hvordan vi kommer derhen rigtig hurtigt – altså, det vil vi gerne hjælpe med til. Og det er jo ikke, fordi jeg kan stå her i dag og sige: Det er lige det her. Men vi kan jo sammen nå derhen. Det er bare ikke lige altid, vi har de samme måder at komme derhen på, men det kunne vi jo tale om. Jeg er helt sikker på, at jeg kunne tale med ministeren.

Kl. 19:18

Den fg. formand (Erling Bonnesen):

Så er det fru Karin Liltorp.

Kl. 19:18

Karin Liltorp (M):

Tak for talen. Det er ikke så meget et spørgsmål, jeg har, det er mere en kommentar. Jeg vil bare gerne rose ordføreren for ligesom at tænke hele vejen rundt og tænke på alt det, der skal være på plads, for at klimaet ligesom kan nå i mål. Her tænker jeg specifikt på det, ordføreren nævnte, nemlig at vi skal sikre, at vi har de rette studerende og de folk, der faktisk kan udføre det hårde arbejde. Den dimension synes jeg bare er vigtig at få med i debatten.

Kl. 19:19

Den fg. formand (Erling Bonnesen):

Ordføreren.

Kl. 19:19

Lise Bech (DD):

Tak for det. Det mener jeg også, og det var derfor jeg tog det med. Vi er alle sammen så optaget af klima og grøn omstilling, og vi skal nå en hel masse, men hvis vi ikke har nogen, der kan hjælpe os derhen, nogen, der kan udføre jobbet rent fysisk, så når vi altså ikke ret langt.

Kl. 19:19

Den fg. formand (Erling Bonnesen):

Så er der ikke flere korte bemærkninger. Tak til ordføreren. Og vi kan gå videre til Liberal Alliances ordfører, og det er hr. Carsten Bach.

Kl. 19:19

(Ordfører)

Carsten Bach (LA):

Tak for det, formand. Tak til ministeren for redegørelserne, som er meget detaljerede, og som jeg er sikker på, at Liberal Alliances klimaordfører har læst meget grundigt. Jeg vil overhøre ham i dem i morgen. Desværre er min kollega hr. Steffen W. Frølund, klimaordfører for Liberal Alliance, blevet syg her til eftermiddag, og derfor står jeg her i stedet for. Og jeg skal undskylde hr. Steffen W. Frølunds fravær. I hans fravær skal jeg så udlægge teksten på Liberal Alliances vegne, og det vil jeg forsøge at gøre efter bedste evne og måske lidt mere kortfattet og nøgternt, end hr. Steffen W. Frølund ville kunne gøre det.

Det korte af det lange er, at vi i Liberal Alliance er meget optaget af, at vi på markedsvilkår får udbygget produktionen med vedvarende energi så hurtigt som muligt, så vi kan imødekomme det stigende strømforbrug. Vi ser, at vi får udfaset brugen af fossile brændsler, og at vi på sigt også gerne får begrænset brugen af biomasse. Skal man sikre, og det skal vi jo, en hurtig udbygning, så skal vi også sikre investeringer i elnettet. Der er masser af sol- og vindprojekter på land, hvor flaskehalsen faktisk alene er, hvornår der kan ske en tilslutning til elnettet. Efter vores opfattelse kunne man meget fint investere statsligt i elnettet og opnå en sikker effekt af det i stedet for at kaste mange milliarder kroner efter projekter med negativ projekt- og samfundsøkonomi.

I forhold til udbygningen af havvind er Liberal Alliances ønske også her, at man udbygger hurtigst muligt og i videst muligt omfang undgår at statsstøtte projekterne. Efter Liberal Alliances opfattelse har bølgen af rentable havvindmølleprojekter i ind- og udland affødt, at der nu tages alle mulige andre hensyn end den hurtige udbygning. Debatten om statslig ejerskab og behandlingen af åben dør-projekterne er åbenlyse eksempler på, at vi nu er mere optaget af statslig provenu og mærkværdig symbolpolitisk markering end hurtig udbygning med grøn strøm. Det synes vi er en trist udvikling.

Forslaget om statslig ejerskab er nok måske mest at betragte som symbolpolitik i sin reneste form. Hvis man ønsker, at staten skal have en bid af kagen økonomisk, så kunne man jo sådan set også sikre det ved at bruge CfD-udbud, hvor staten får en andel af gevinsten over en vis elpris. Og man kunne måske endda også indkassere mere end de 25 pct. af gevinsten i de perioder, hvor strømprisen er meget høj; men i stedet vælger man så en model, som risikerer at forsinke udbuddene, alene fordi det lyder lidt smart i en fart måske.

Vi noterer os, at udbygningen af havvind ikke længere er et svar på at nå 2030-målet. Vi når ikke at bygge mere havvind, end der allerede er planlagt, inden 2030. Det illustrerer sådan set problemet ved at stå tilbage i startblokken for længe: Jo længere tid, vi venter, jo flere værktøjer spiller vi os af hænde, og dermed gør vi også den grønne omstilling dyrere end nødvendigt. Samme problematik kan ses, i forhold til at 2025-målet skal nås ved at øge CO2-fortrængningskravet, og det er jo så en idé, som flere ordførere før mig også har omtalt, men som Klimarådet kalder ineffektiv og kortsigtet.

Samlet set står LA lidt tilbage med nogle alvorlige bekymringer over udviklingen i Danmarks energi- og klimapolitik. Hvis ikke vi når vores mål med teknik og ikke foretager en grundlæggende omstilling, vil vi ikke kunne vise en grøn vej frem, som er attraktiv for lande uden for Europas grænser, hvor vi jo rent faktisk har langt de største af de globale udledninger.

Samlet set vil jeg og Liberal Alliance tage ministerens redegørelse til efterretning, og så vil vi tilslutte os den vedtagelsestekst, som blev oplæst tidligere af Socialdemokratiets ordfører. Tak for ordet.

Kl. 19:25

Den fg. formand (Erling Bonnesen):

Tak for det. Den næste korte bemærkning er til fru Lea Wermelin.

Kl. 19:25

Lea Wermelin (S):

Jeg skal forsøge at balancere det, når det jo ikke er partiets ordfører, der står på talerstolen. Så enten kan ordføreren vælge at kvittere for mit spørgsmål og tage det med videre, eller også kan han svare. Det er op til ordføreren. Jeg har fuld respekt for, at man, når man dækker ind for en kollega, der er syg, så ikke nødvendigvis er helt inde i det hele. Men jeg ved jo fra en tidligere periode i Folketinget, at det er en dygtig ordfører, der står på talerstolen. Så lad os nu se.

Det, jeg sådan set godt kunne tænke mig lige at få en refleksion fra Liberal Alliances ordfører om – som jo går ind i det her om havvind, som vi jo sidder og forhandler om nu, og det gør vi selvfølgelig i forhandlingslokalet – er det om medejerskab. Og det om medejerskab står Socialdemokratiet og regeringen jo ved er en vigtig del af det, vi ønsker for at sikre en gevinst til danskerne af vores fælles havareal i fremtiden. Så bare lige for at få det skåret ud i pap for dem, der måtte lytte med: Når Dansk Industri, Dansk Erhverv og Vestas er ude og sige, at de sådan set godt kan bakke op om det – det plejer jo også og være nogle af Liberal Alliances gode venner, altså industrien, nogle af dem, man lytter til, og som skal skabe det her eksporteventyr og de grønne arbejdspladser, gør det så ikke indtryk?

Kl. 19:26

Den fg. formand (Erling Bonnesen):

Ordføreren.

Kl. 19:26

Carsten Bach (LA):

Det gør altid indtryk, hvad diverse brancheorganisationer har af indvendinger til forskellige politiske tiltag i den her sammenhæng, vil jeg sige. Ligesom på mange andre områder er statsligt ejerskab ikke Liberal Alliances kop te. Vi mener ikke, at statsligt ejerskab gør nogen gavn i den her sammenhæng. Som jeg også gav udtryk for i min tale, skulle man jo indrette udbuddene sådan, at der bliver et økonomisk provenu til statskassen, hvis det er det, man går efter. Så den del kan klares på den vis.

Tidligere udbygninger af havvind er jo sådan set også foregået uden statsligt ejerskab, så det tænker vi faktisk også godt kan foregå fremadrettet. Og generelt betragter vi det egentlig, som om der er en række uheldige eksempler på statsligt ejerskab og medejerskab, hvor det at drive kommerciel virksomhed ikke går helt godt og kunne gøres væsentlig bedre, hvis man udelukkende opererede kommercielt med kommercielle interesser.

Kl. 19:27

Den fg. formand (Erling Bonnesen):

Fru Lea Wermelin.

Kl. 19:27

Lea Wermelin (S):

Tak for det. Som sagt forhandler vi jo i et lukket lokale, så det er jo ikke for at tage forhandlingerne herind i Folketingssalen. Men når nu debatten alligevel er derude, vil jeg sige, at noget af det, som Vestas peger på, er, at det jo faktisk kan accelerere udbygningen af havvind, hvis altså staten er medejer. Det er jo også sådan i Nordsøen i dag med Nordsøfonden, at staten er medejer allerede i dag. Så det er jo en konstruktion, man kender i forvejen.

Derfor kan vi for de første ikke følge de bekymringer, som Liberal Alliance her fremhæver. Og for det andet er nogle af de gevinster, vi får med – ud over, kan man sige, at havvinden er blevet så kommercialiseret, som den er, hvad den jo ikke har været tidligere, og derfor er der også ny situation – også et spørgsmål om at sørge for at kapitalisere på de fælles havarealer, vi har i dag, også for de fremtidige generationer. Er ordføreren ikke enig i det?

Kl. 19:28

Den fg. formand (Erling Bonnesen):

Ordføreren.

Kl. 19:28

Carsten Bach (LA):

Jeg kan ikke gøre rede for, hvad energibranchen har af holdninger til, hvad der vil gå mere eller mindre hurtigt. Jeg vil måske betvivle, at statsligt medejerskab vil kunne speede nogle processer op. Det vil sådan lige umiddelbart intuitivt være min erfaring fra andre områder, at statsligt medejerskab ikke er med til at speede processen op, men nærmest det modsatte.

Kl. 19:28

Den fg. formand (Erling Bonnesen):

Mange tak for det. Så er der ikke flere korte bemærkninger. Tak til ordføreren. Vi går videre til Det Konservative Folkepartis ordfører, og det er fru Mona Juul.

Kl. 19:28

(Ordfører)

Mona Juul (KF):

Tak for ordet. Op til den her debat i dag var jeg inde at kigge på nogle af de tidligere taler, jeg har holdt i forbindelse med redegørelser og forespørgsler her på klimaområdet. Der talte jeg om generationskontrakten og glæden ved at have de her fælles mål og stå sammen i aftalerne, at kigge på den internationale del osv. Og så havde jeg det bare sådan lidt: Det er også relevant, det er også vigtigt. Men hør her: Jeg skal gøre det kort. Jeg vil gå direkte til fadet, og jeg kommer ikke til at rose noget som helst. For prøv at høre: Vores 2025-mål hænger simpelt hen i en tynd tråd, og der er flere og flere, der begynder at tale om, at vi heller ikke når vores 2030-mål. Det er faktisk ikke særlig godt.

Men der bliver også talt om, at der er forhastede tiltag, der kan gøre mere skade end rent faktisk hjælpe med at nå målene. Det synes jeg er bekymrende. Jeg er oprigtigt bekymret. For det tager alt for lang tid fra aftaler til handling. Og det kan godt ske, at det lyder som en gentagelse, særlig for de socialdemokrater, der har siddet i regeringen før. Men det er jo, fordi da vi stod med et klimamål, havde jeg da også en forventning om, at vi så ville reagere hurtigere, end vi har gjort. Den tidligere regerings kampagneplanlægning var en decideret forhindring for, at vi kunne tage fat på f.eks. landbruget. Vi står nu her, 4 år efter den socialdemokratiske etpartiregering kom til, og vi har stadig væk ikke lavet en aftale om landbruget. Hvorfor er det, at vi står her nu og mangler den? Det er en opgave, der stadig ikke er løst, og som ikke er blevet nemmere af den grund.

Vi står nu med en regering, der siger, at vi har travlt. Det er jeg enig i. Og som noget af det første klasker døren i til åben dør-ordningen, så der heller ikke ad den vej kommer havvindmøller op. Vi står med en regering, der pludselig mener, at staten skal være medejer af havvindmøller, vel vidende at det forsinker processen. Vi står med en regering, der moser kilometerafgift igennem, uden at der findes elbiler eller elladestandere. Og vi står med en regering, der i hidtil uset grad beskyldes lidt for at sminke lidt på nogle klimaberegninger, så det ser lidt bedre ud, altså i forhold til om vi når det ene eller det andet, og hvad der skal med, og hvad der ikke skal med. Og det gør ondt. For vi er jo som folketingsmedlemmer nødt til lægge til grund, at ministeriets beregninger er rigtige, og vi skal have tillid til det. Jeg håber derfor også, at vi også kan få større tiltro til tallene bag de politiske aftaler, vi skal lave. For vi står altid klar til at forhandle og være med i politiske aftaler, der bringer os videre i den nødvendige grønne omstilling. Det har vi vist gang på gang med en bred palet af partier i Folketinget.

Så lad os få tempoet op. Lad os få nogle konkrete datoer på, frem for det, som nogle vil kalde en syltekrukke, som jo f.eks. er den her nationale energikrisestab, NEKST, som jeg synes er en god idé. Det er et rigtig godt udgangspunkt, for der er nogle bump på vejen, og det er vigtigt, der er nogle, der kigger på de bump. Men jeg er bange for, at det også er en af de ting, der tager for lang tid. Og uanset hvad ved jeg ikke så meget om det, for det er jo ikke Folketingets partier, der er involveret i det, selv om vi måske godt kunne give et par fif med på vejen. Det er også vigtigt, at vi får tænkt mere internationalt nu og lader vores erhvervsliv komme tættere på det politiske arbejde. De her klimapartnerskaber, som den tidligere regering startede, kan noget. Det var faktisk vigtigt. Det var en god måde at arbejde på at styrke den grønne omstilling via erhvervslivet.

Jeg tror også, det er vigtigt, at vi får sikret, at befolkningen er med – altså både dem, der synes, det går for langsomt, men også dem, der synes, de får trukket nogle løsninger ned over hovedet uden ligesom at kunne se idéen. Og så skal vi måske også droppe de der ideologiske håbløsheder og halve løsninger. For det gør bare, at vi står rigtig dårligt sammen. Det er jo sådan, at vi kan bøje os mod hinanden, og det er kun, når vi bøjer os mod hinanden, at vi laver holdbare løsninger, der viser, at vi rent faktisk er et foregangsland. Tak.

Kl. 19:33

Den fg. formand (Erling Bonnesen):

Mange tak for det. Den første korte bemærkning er til hr. Søren Egge Rasmussen.

Kl. 19:33

Søren Egge Rasmussen (EL):

Tak til ordføreren også for at være med på den vedtagelsestekst, der ligesom siger til regeringen, at der nu skal indkaldes til forhandlinger om 2025-målet. Det synes jeg er rigtig godt.

Jeg kunne godt tænke mig at høre, hvordan ordføreren har det med den her affaldslov, hvor det jo er tydeligt, at Klimarådet klart siger til os, at der ikke kommer nogen CO2-reduktioner med den. Forudsætningen var ellers 0,7 mio. t., og det er virkelig noget, vi har brug for, og samtidig har man jo ikke en løsning for at sikre CO2-fangst fra affaldssektoren, og man har en kæmpe konflikt med kommunerne, og vi har jo egentlig brug for et godt samarbejde med kommunerne. Nu får jeg jo hele tiden at vide, at jeg er trådt ud af det dårlige selskab, og at jeg ikke er med i aftalen, og det er jo også helt korrekt. Men jeg er jo trods alt med til at behandle lovforslaget, og jeg kunne da godt tænke mig at høre ordføreren, om ordføreren ser en løsning. For der er jo lagt op til, at vi på torsdag skal konkludere på sagen. Vil det ikke være en bedre løsning ikke at vedtage det her lovforslag på den her side af sommerferien?

Kl. 19:34

Den fg. formand (Erling Bonnesen):

Ordføreren.

Kl. 19:34

Mona Juul (KF):

Jeg synes, at jeg har gjort alt, hvad jeg kunne, i forhold til affaldsforbrændingslovforslaget, altså stillet ændringsforslag og prøvet at dykke ned i, hvad der er op og ned. Jeg har også udtalt, at jeg synes, at ministeren skulle trække vejret helt ned i maven og så lige mærke rigtig godt efter og måske lige ånde stille og roligt ud og måske lige udskyde det her.

For der er udfordringer i det lovforslag, og det falder i to store puljer. Det ene handler om, om der er en klimareduktion, og det andet handler om den økonomiske del, hvor jeg er meget, meget bekymret. Det er sådan, jeg ser det lige nu, og jeg er desværre ikke fuldstændig overbevist om, at vi står på det sted, hvor vi så bare lige kan sige, at så er den hjemme. Jeg er ved at nærlæse det hele forfra, og jeg prøver virkelig at forberede det, så vi rent faktisk også kan træffe den rigtige beslutning i den konservative folketingsgruppe.

Kl. 19:35

Den fg. formand (Erling Bonnesen):

Hr. Søren Egge Rasmussen.

Kl. 19:35

Søren Egge Rasmussen (EL):

Det lyder spændende, og det er jo især godt, at de refleksioner bliver hørt af andre politikere. For der skal jo et flertal til på det udvalgsmøde på torsdag til at konkludere, at der ikke afgives betænkning, og så kan man få noget mere tid til at kigge grundigt i det. Jeg synes også, det er lidt svært, når man skal sætte sig ind i 110 svar, som kommer ret sent, fordi der er en presset tidsplan, fordi Folketinget har nogle helt urimelige arbejdsvilkår. Så tak for det engagement i den lovproces.

Kl. 19:35

Den fg. formand (Erling Bonnesen):

Ordføreren.

Kl. 19:35

Mona Juul (KF):

Tak og i lige måde. Det er vigtigt, at vi på tværs af partierne kan finde hinanden – om det er den ene eller den anden løsning, vi prøver at kigge på – og jeg synes i hvert fald, det har været en fornøjelse, og jeg har talt med rigtig mange partier om affaldsforbrænding. Så kan det være, at vi deler os i, hvordan vi så kommer til at stå. Men det er i hvert fald en fornøjelse, at vi kan have den demokratiske snak.

Kl. 19:36

Den fg. formand (Erling Bonnesen):

Så er det fru Lea Wermelin.

Kl. 19:36

Lea Wermelin (S):

Tak for det. Jeg vil gerne spole tiden lidt tilbage, ikke så meget tilbage, men i hvert fald til den del af debatten, hvor jeg jo spurgte SF's ordfører, om man var blevet enig om nogle forslag mellem SF og Konservative. Man har udråbt sig selv som den her grønne alliance. Det var lidt småt med svarene, tror jeg godt jeg kan sige, fra SF's side. Der kom ikke et svar – altså ikke et eneste svar med et eneste konkret forslag fra den såkaldte alliances side, og derfor vil jeg selvfølgelig også spørge den konservative ordfører om det.

Når nu man står her på talerstolen og siger, at der skal ske noget med 2025-mål, vedtagelsestekst osv., har Konservative så et eneste forslag til, hvordan man kommer i mål med 2025-målet? Er man enig med nogen af de partier, man har lavet vedtagelsestekst med? Hvad er det for en procentsats, som Det Konservative Folkeparti mener at man skal nå? Det ville jo være enormt opløftende og oplysende for debatten, hvis ordføreren kunne redegøre for det.

Kl. 19:37

Den fg. formand (Erling Bonnesen):

Ordføreren.

Kl. 19:37

Mona Juul (KF):

Jeg synes, det er så dejligt at få lige præcis det spørgsmål, og jeg kunne næsten mærke, hvordan ordføreren boblede for at få lov til at stille det. Selvfølgelig har vi rigtig gode idéer til det her, fru Lea Wermelin; det er klart, men inden ordføreren så siger, at jeg ikke kommer til at svare, vil jeg også skynde mig lige at sige, at det faktisk ikke er min opgave. Det er regeringens opgave. Det er lige præcis regeringens opgave at sørge for at komme med de forslag, der skal til, for at vi når vores mål. Det er regeringen, der har handlepligten. Det er faktisk ikke mig.

Og selvfølgelig er der gode forslag, men inden jeg kommer med et eneste, vil jeg sige: Vær nu opmærksom på, at for hver dag der går, bliver feltet efterhånden godt nok snævert. For havde vi nu haft den her snak, da regeringen trådte til og vi ikke skulle vente de klassiske 100 dage, hvor der heller ikke skete noget, så havde vi jo allerede der haft nogle muligheder, som vi kunne se effekten af. Men mulighederne bliver færre og færre, men herfra er vi villige til at se på nogle afgifter, som vi kan fremrykke, så vi rent faktisk kan sikre, at vi når vores 2025-mål. Det er jo i hvert fald et af de steder, hvor jeg tror vi kan blive enige med forskellige partier. Vi vil sandsynligvis finansiere det forskelligt, og det ved ordføreren udmærket godt.

Kl. 19:38

Den fg. formand (Erling Bonnesen):

Fru Lea Wermelin.

Kl. 19:38

Lea Wermelin (S):

Det er da dejligt, hvis man kan mærke den boblerne begejstring. Jeg er ligesom alle andre, tror jeg, utålmodig for det, vi skal på klimaområdet, og det tror jeg også den konservative ordfører er.

Jeg er fundamentalt uenig i, at det skulle være regeringens opgave alene at sørge for, at vi når i mål på 70-procentsreduktionen i 2030. Vi påtager os gerne den opgave, selvfølgelig, men jeg havde bare forstået det sådan, at når man er en del af en grøn alliance og man er et politisk parti herinde og der er mulighed for at stille spørgsmål og selv være boblende omkring nogle ting, så havde man nogle forslag, man gerne ville lægge på bordet. Det er jo sådan set bare det, jeg efterspørger. Vi har jo lagt en plan frem. Vi kan godt lukke 2025-mankoen, men i den vedtagelsestekst, som Konservative sætter sit navn på, vil man jo gerne noget andet eller noget mere, eller vi ved det ikke, og der er i hvert fald stadig ikke kommet svar på spørgsmålet.

Kl. 19:39

Den fg. formand (Erling Bonnesen):

Ordføreren.

Kl. 19:39

Mona Juul (KF):

Der er jo lige præcis kommet svar på spørgsmålet, og det, jeg også vil sige til ordføreren, er, at det jo ikke har skortet på beslutningsforslag i Folketingssalen, også på klimaet. Det er jeg bare nødt til at sige. Det har heller ikke skortet på forslag, hverken fra Det Konservative Folkeparti eller andre, i presse og i forskellige meldinger. Der er bare ikke blevet bidt til bolle fra regeringens side.

Selvfølgelig har vi alle sammen forpligtelser til at nå det klimamål, som vi har bundet os til, men det er trods alt regeringen, der sidder med serveretten; det må ordføreren dog også give mig ret i. Det er trods alt en regering, der har hele embedsværket bag sig. Prøv at høre her: Jeg er i et parti med ti mand. Jeg har syv ordførerskaber. Jeg tror faktisk godt, at hvis regeringen vil, kan de komme med lidt flere forslag, end jeg kan en gang imellem, men det virker lidt, som om vi kommer med lidt flere, end regeringen gør.

Kl. 19:39

Den fg. formand (Erling Bonnesen):

Så er det fru Theresa Scavenius.

Kl. 19:40

Theresa Scavenius (ALT):

Jeg vil bare sige tak for en god tale og i øvrigt det gode samarbejde. Jeg synes, at ordføreren agerer som en god parlamentariker, som lytter til kritik, kommer til høringer, forholder sig til tingene og netop tager individuel stilling til lovforslag i stedet for at køre en eller anden magtkamp om, at man skal trynes, hvis man stemmer for noget, man ikke har aftalt på forhånd osv. Så stor tak for det.

Jeg vil også sige tak for den måde, du svarer ordføreren for Socialdemokratiet på, for det er jo selvfølgelig fuldstændig uretfærdigt, at en ordfører, som repræsenterer et parti, som har siddet mange år ved magten og netop har misset chancen for at nå de mål, stiller små partier det spørgsmål. Og det er jo det, der er udfordringen. Klimarådet siger, at vi ikke når det, fordi dem, der har siddet på magten, har misset det. Når man så forsøger at skyde det over på os eller nogle andre – for jeg får sikkert de samme spørgsmål, som I andre har fået – så passer det jo ikke, for det har jo ikke skortet på gode forslag de sidste 10 år. Så det er godt nok en skræmmende måde at argumentere på.

Men tak for den måde, du besvarede det på.

Kl. 19:40

Den fg. formand (Erling Bonnesen):

Ordføreren.

Kl. 19:41

Mona Juul (KF):

Selv tak. Altså, jeg synes jo bestemt, at vi havde flere muligheder for et år siden, end vi har nu, i forhold til at nå vores 2025-mål – det er jo ikke nogen hemmelighed. Men det er altså ikke mig, der har besluttet, at vi f.eks. ikke har en CO2-afgift på landbruget endnu. Det er ikke mig, der har besluttet, at vi ikke har arbejdet med en national plan for energieffektiviseringer, bare for nævne noget andet. Vi kunne jo rent faktisk fremrykke nogle af de afgifter, vi allerede har aftalt. Det kunne jo være en vej til at nå vores mål.

Jeg vil også sige en ting nu, hvor jeg lige har ordet. Sådan noget som klimatilpasning – det ligger jo så på miljøområdet; det ved den tidligere miljøminister – synes jeg jo også er en af de ting, der haster rigtig meget. Der er flere, der her fra talerstolen har nævnt elnettet, og det synes jeg også er rigtig vigtigt. Nej, det giver ikke en klimareduktion, men vi skal også passe på, at vi ikke har skyklapper på, for der er også mange andre ting inden for den grønne omstilling, vi skal have øje for.

Kl. 19:41

Den fg. formand (Erling Bonnesen):

Fru Theresa Scavenius.

Kl. 19:41

Theresa Scavenius (ALT):

Jeg har faktisk ikke noget at tilføje. Jeg ville bare sige tak for samarbejdet.

Kl. 19:42

Den fg. formand (Erling Bonnesen):

Så går vi videre til hr. Kim Edberg Andersen.

Kl. 19:42

Kim Edberg Andersen (NB):

Jeg tager ordet, fordi jeg synes, at ordføreren for Socialdemokraterne blev meget skarp omkring, hvem det var, der skulle få tingene til at ske inde i Folketinget. Jeg er jo ny i Folketinget, så det kommer lidt bag på mig. For min oplevelse har været, at jeg nogle gange har fået besked om, at regeringen har flertal, og at vi derfor skal hoppe, når den siger, at den afskaffer store bededag osv. Så vil ordføreren for Konservative, som jeg har reverens for, ikke bare lige forklare mig, om det ikke er sådan, at hvis man laver en aftale i Folketinget, så er det regeringen, altså dem, der har et flertal, som ligesom skal føre den ud i livet. Og hvis man har et permanent flertal, kan jeg ikke se, hvad det er, der bremser det, og hvorfor man ikke bare går i gang med at føre den aftale, man har, ud i livet, og når de mål, man har og skal nå. Altså, vi er ikke med i aftalen, men jeg bliver lidt forvirret over, hvordan demokratiet virker herinde, så vil ordføreren ikke bare lige klargøre for mig, at det er regeringen, der har serveretten og pligten til at udføre de ting, de har indgået aftaler om?

Kl. 19:42

Den fg. formand (Erling Bonnesen):

Ordføreren.

Kl. 19:43

Mona Juul (KF):

Tak. Jamen det er i særdeleshed regeringen, der har serveretten. Naturligvis er det det, og en rigtig dygtig regering – og det kan den her regering godt være; jeg har set det i glimt – sørger selvfølgelig for at inddrage Folketingets partier, når de synes, at det kan et eller andet. Det kan det jo oftest, for partierne har noget at byde ind med, og det synes jeg også at vi viser gang på gang.

Kl. 19:43

Den fg. formand (Erling Bonnesen):

Så er det hr. Kim Edberg Andersen. Han frafalder, og så går vi videre til fru Linea Søgaard-Lidell.

Kl. 19:43

Linea Søgaard-Lidell (V):

Hvis man kalder sig et grønt parti, må vi jo også forvente, at der kommer nogle grønne forslag. Vil ordføreren ikke forklare os, hvilke grønne forslag Konservative er kommet med siden valget?

Kl. 19:43

Den fg. formand (Erling Bonnesen):

Ordføreren.

Kl. 19:43

Mona Juul (KF):

Tak for spørgsmålet. Bl.a. har vi fokuseret rigtig meget på energieffektivisering, og der kom vi bl.a. med et forslag til en ordning, der skulle sørge for, at vi kunne energieffektivisere vores boliger i højere grad. Det gav også en klimareduktion og var faktisk en rigtig fin ordning i forhold til at sørge for, at vi ligesom fik gang i den her effektiviseringsbølge, som jeg synes vi savner rigtig meget. Så det var i hvert fald et af dem.

Kl. 19:44

Den fg. formand (Erling Bonnesen):

Fru Linea Søgaard-Lidell frafalder. Så siger vi mange tak. Der er ikke flere korte bemærkninger, så vi går videre til Enhedslistens ordfører, og det er hr. Søren Egge Rasmussen.

Kl. 19:44

(Ordfører)

Søren Egge Rasmussen (EL):

Tak. Regeringen er dumpet af Klimarådet for tredje år i træk. Det er ikke sandsynliggjort, at 2025- eller 2030-CO2-målet nås med de vedtagelser, som regeringen og Folketinget har lavet, lyder kritikken fra Klimarådet. Derfor skal regeringen sikre, at klimalovens handlepligt aktiveres. En flertalsregering skal vel også overholde klimaloven. Regeringen skriver i redegørelsen, at regeringen sætter de mest ambitiøse klimamål nogen sinde. Det er nemt at skrive, at man i 2045 vil være klimaneutral, samtidig med at regeringen på den korte bane ikke når målet, som reelt burde sættes op fra 70 til 80 pct. i 2030. Det var det, som der er under valgkampen faktisk var opbakning til blandt det tidligere parlamentariske grundlag. Men Socialdemokratiet har fået nye venner, som ikke prioriterer klimaindsatsen så højt, som det parlamentariske grundlag for den tidligere regering gjorde.

Landbrugets klimabelastning skal sættes ned, men regeringen har bestilt flere analyser, så beslutningen om indsatsen er udskudt et halvt år mere. Regeringen vil køre en liberalisering af affaldssektoren igennem på en måde, som medfører øget affaldsimport og stigende CO2-belastning, uden at investeringer i CO2-fangst sikres. Regeringen har stoppet åben dør-projekter for havvind og genåbnet døren for nogle få. Regeringen vil ikke vedtage en ambitiøs strategi for energieffektiviseringer, som ellers efterspørges af erhvervslivet – en strategi, som bør udnytte det fulde potentiale for energieffektiviseringer og ikke kun leve op til minimumskravene fra EU. Regeringen støtter, at der bygges en fossil gasledning til Lolland-Falster. Regeringen støtter, at der åbnes nye olie- og gasfelter i Nordsøen.

Regeringen vil ikke have det folkelige engagement med i klimaomstillingen. Det kan stadig ikke betale sig for kommunerne at sætte solceller op på kommunernes egne tage, og lovforslaget om borgerenergifællesskaber blev en samling af snubletråde og benspænd i stedet for at sikre, at lokale investeringer i mere vedvarende energi kunne blive udbredt i boligforeninger og andelsboligforeninger i fællesskab og i landsbyer eller i forbindelse med helt nyetablerede løsninger – alle de steder, hvor mere vedvarende energi kan placeres, uden at elnettet skal belastes. Det havde været en rigtig god løsning at lave et andet lovforslag. Enhedslisten mener, at det folkelige engagement skal have langt bedre muligheder i klimakampen.

Folketinget har i sidste periode vedtaget, at der skal udarbejdes en solcellestrategi, og det er bekræftet i den aftale om en firedobling af vedvarende energi på land. I redegørelsen står der, at der omsider sker noget inden sommerferien. Det ser jeg frem til. Vi har også spurgt ministeren, hvor mange store sager og forhandlinger vi skal nå inden den 1. juli. Det har af klima-, energi- og forsyningsministeren ikke svaret på indtil nu, så jeg er spændt på, hvor travlt vi får de næste 5 uger.

Der, hvor Danmark mangler mest i klimaindsatsen, er i forhold til omstillingen af landbruget. En halvering af den animalske produktion er Enhedslistens bud på et nødvendigt første skridt. Det kan også ske alene ved at omlægge til økologisk landbrug; så ville man reducere antallet af husdyr. Udtagning af lavbundsarealer er et af de mest effektive virkemidler. Der er brug for, at udtagningerne sker i et langt højere tempo. Samlet set skal vi reducere landbrugsarealet. Der skal være plads til mere skov, natur og vedvarende energi, og der skal være mindre plads til svinefoder. Og ja, vi skal have en CO2-afgift, og den skal følge de anbefalinger, som Klimarådet og Det Miljøøkonomiske Råd har givet os, nemlig en ensartet CO2-afgift på alle sektorer i Danmark.

Der er i klimaloven defineret en handlepligt. Vi oplever, at klimaforandringerne sker hurtigere og mere voldsomt, og eksperterne dokumenterer, at også ved en global temperaturstigning på under 1,5 grader er konsekvenserne voldsomme. I Danmark lever vi livet, som om der var fire jordkloder. Der er grund til mere klimahandling og ikke til regeringens klimasvigt. Er vi et grønt foregangsland? Vi er dygtige til at producere vindmøller. Vi har et velfungerende energisystem med meget vedvarende energi, og vi har velfungerende fjernvarme. Men bagsiden er ikkebæredygtig import af biomasse, en landbrugsproduktion med alt for mange dyr, planer om at køre den gale vej med flere motorveje og en Kattegatbro samt et materielt forbrug, som er helt ude af trit med vores eneste klodes ressourcer.

Kl. 19:49

Vi har som politikere og mennesker en handlepligt – en handlepligt over for de næste generationer og en handlepligt i forhold til den internationale solidaritet, hvor Danmark er massivt bagud med den lovede klimabistand til den fattigste del af verden. Regeringen arbejder for flygtningecentre i Afrika, men de vil ikke prioritere klimabistand i finansloven. En handlepligt burde også gælde for biodiversitetskrisen, hvor arter uddør som følge af klimaforandringer. Sidste år blev Pakistan ramt af heftig regn. Der var 33 millioner indbyggere, som blev ramt omfattende og af langvarige oversvømmelser. Nu er det Norditalien, der rammes af unormale mængder regn. Klimaforandringerne er gået i gang, og jeg synes, at vi har en kæmpe handlepligt.

Der er 20 grønne organisationer, som har foreslået en akutpakke for at hjælpe politikerne med at nå klimamålene i 2025. Det er et udspil, som viser vejen for regeringen og Folketingets partier. Det er et virkemiddelkatalog med en række politiske tiltag, der kan få Danmark til at leve op til en 54-procents-CO2-reduktion i 2025. Og CONCITO har lavet en analyse, der handler om, at sådan når Danmark klimamålet i 2025. Enhedslisten støtter forslagene om mere handling, og vi opfordrer til, at regeringen indkalder til forhandlinger, som kan sikre reelle reduktioner, inden sommerferien. Regeringens plan om mere biobrændsel i tanken synes vi ikke er løsningen. Jeg vil opsummere det sådan, at den danske klimaindsats er ved at blive et skrækeksempel på, hvad man ikke skal gøre for at nå ambitiøse målsætninger. Indsatsen er sandet til, megen handling udebliver, demokratiet frakobles, og regeringen affejer al kritik med optimistiske mavefornemmelser og anekdotisk udenomssnak. Det er så langt fra klimalovens ånd og kan resultere i et klimasvigt af rang. Sadles der ikke akut om, taber vi Danmarks klimaindsats på gulvet. Vi ser frem til mere klimahandling i Enhedslisten. Vi vil fortsat presse på, og vi vil stille krav og forslag. Vi vil forhandle, og vi vil lytte og have dialog med bevægelser og foreninger uden for Christiansborg.

Der er også en energipolitisk redegørelse, som behandles i dag, og jeg synes, der er god grund til at komme tilbage til normalen. Der er god grund til, at vi to gange om året har chancen for at kritisere regeringens klima- og energipolitik. Det er den normale praksis, at vi har en energipolitisk debat og en klimapolitisk debat med cirka et halvt års afstand, og det skal vi have igen. Energi- og forsyningspolitikken er flyttet op på den politiske dagsorden efter Ruslands angrebskrig mod Ukraine. Vi skal hurtigt gøre Europa uafhængig af russisk gas. Det er opgaven. Mange danskere har været hårdt ramt af høje energipriser, og mange har sparet mere, end hvad der er godt for helbredet, indeklimaet i boligen eller for boligen. Det er vigtigt, at vi politisk prioriterer omstillingen af energiforsyningen væk fra fossilt kul, gas og olie. Der står i redegørelsen, at det er nødvendigt, at Danmark får mere fart på omstillingen fra sort til grøn energi. Det er vi helt enige i. Vi har netop hørt, at Energistyrelsen har gjort op, at fjernvarmepuljen er overansøgt med 58 mio. kr. Der er allerede i år søgt om næsten 440 mio. kr. Vi står over for en situation, hvor fjernvarmeselskaber gerne vil udfase naturgassen og har opbakning i befolkningen til det. Det er nødvendigt, at vi finder en løsning. Det er nødvendigt, at regeringen kommer med udspil til, hvordan vi igen kan få midler i fjernvarmepuljen.

Når jeg lytter til debatten her, er det jo nogle gange sådan, at det lyder, som om korttidshukommelsen er meget kort. Vi bliver ligesom afkrævet, hvad vi vil stille af forslag. Jamen vi har jo lige stemt om energieffektiviseringer i et beslutningsforslag. Hvordan kan det dog være, at det ikke var et enigt Folketing, der vedtog det? Jeg ved jo godt, at det var en ambitiøs tidsplan, vi havde lagt, at det skulle ske inden sommerferien, men så kunne man for pokker da bare have sat det til nytår. Man kunne have lyttet lidt og være kommet frem til det. Jeg er da glad for, at der er en række partier, Konservative, Radikale, SF og Alternativet, som godt kunne se, at det kunne være sådan, men sådan blev det ikke. Og hvordan gik det, da vi havde L 37 til forhandling? Man kan jo nemt være enige om, at vi skal sørge for, at der er nogle nye vilkår, når man skal have et elkabel fra et vedvarende energi-anlæg ind til et brintanlæg. Så skulle vi samtidig lige finde en løsning, der kunne imødekomme nogle borgerenergifællesskaber. Den sidste del af opgaven blev ikke løst, på trods af at det stod i en aftale. Det er sådan nogle eksempler, der gør, at jeg tænker: Hvor er lige det samarbejdende folkestyre?

Kl. 19:54

Der er i den her redegørelse om energipolitikken henvist til en masse klima- og energiaftaler, og når jeg ser på det og tænker på den lange liste, der sådan set er af gode aftaler, der blev lavet i sidste regeringsperiode, så har vi jo nået noget. Vi har nået noget, fordi vi i 2019 fik lavet en regeringsforståelse, hvori vi definerede, at der skulle laves en klimalov med et ambitiøst mål. Så blev der efter det forhandlet og lavet aftaler, og meget af det, som sker nu, er jo sådan set implementering af de aftaler. Jeg tænker på, at da vi havde debatten for et år siden med en anden minister, var den minister egentlig åben over for at genbesøge aftaler for ligesom at se, om der var noget, vi kunne gøre bedre end det, der var aftalt, og det tror jeg egentlig man kan. Men den åbenhed er der jo ikke helt, lidt afhængigt af hvad der sker på torsdag. For hvis man kommer frem til, at den affaldsaftale, vi indgik i 2020, ikke er god nok, fordi den jo ikke kommer frem til reelle CO2-reduktioner og den ikke kommer frem til at håndtere, at vi får lavet CO2-fangst fra affaldssektoren, så er det jo ikke en god aftale, og så efterlader man en kæmpe konflikt med kommunerne. Jeg synes ikke, man skal bruge kræfterne i retssale. Man skal sådan set have et godt samarbejde med kommunerne og med fjernvarmeselskaberne.

I Enhedslisten er vi klar til at indgå flere aftaler, også om statslig medejerskab af kommende havvindmøller. Vi er hundrede procent klar til forhandlinger om mere handling, så vi kan nå en 54-procents-CO2-reduktion i 2025. Det er muligt, regeringen har et mål om det, som er lidt lavere. Hvis man ser på den nyeste klimarapport fra IPCC, viser den jo, at konsekvenserne af den globale opvarmning altså er værre end hidtil antaget, så vi står egentlig i en situation, hvor fokus burde være på at hæve vores målsætninger til f.eks. 80 pct. i 2030 og ikke bare have så meget fokus på, hvad man kunne forestille sig i 2045, som regeringen har. Tak for ordet.

Kl. 19:56

Den fg. formand (Erling Bonnesen):

Tak for det. Den første korte bemærkning er til fru Theresa Scavenius.

Kl. 19:56

Theresa Scavenius (ALT):

Tak for en meget, meget præcis gennemgang af alle de problemer, vi står over for, netop både globalt, men også nationalt, og jeg synes, det er rigtig vigtigt, at du få nævnt det her med problemerne ved det samarbejdende folkestyre. Hvis der ikke bliver lyttet til alle de partier, som borgerne faktisk har valgt ind, og som repræsenterer nogle synspunkter, nogle borgere ønsker, så har vi ikke et velfungerende demokrati. Derfor er det ret problematisk, at der ikke bliver lyttet nok til os mindre partier, og mange af de eksempler, du nævner, er jeg meget enig i.

Den sidste ting, jeg også bare vil nævne, og som jeg er meget enig i, er det her med, at vi, når vi sammenblander energipolitiske samtaler med klimapolitiske samtaler, så får det lidt for bredt og med for mange emner, og at vi ikke bliver så præcise, og at det hele bliver lidt på det her floskelsniveau, hvor regeringen kan smyge sig uden om den reelle kritik, der er. Men tak for talen, og tak for samarbejdet.

Kl. 19:57

Den fg. formand (Erling Bonnesen):

Ordføreren.

Kl. 19:57

Søren Egge Rasmussen (EL):

Selv tak omkring samarbejdet. Det er jo tit sådan, at man, når man er inde i Folketinget, hvor man jo er valgt ind, fordi man er en del af demokratiet, og man jo indimellem også tror på det, det gør man jo, så siger, at nu har man virkelig en god sag, argumentet er bare helt i orden, og det må da gå lige ind, og man har nogle gode samarbejder med nogle uden for Folketinget, og at det her da bare er lige ud ad landevejen. Men det er det altså ikke, og vi står så over for, at regeringen skal presses, og det er lidt specielt. Jeg tror jo, at klimaloven er skrevet ud fra, at man ikke forestillede sig, at man kunne have en flertalsregering. Så hvor er det lige, vi får den handlepligt, som Folketinget kan pålægge en regering? Så skal man da have et regeringsparti med til at sige, at der nu er en handlepligt, vi skal køre efter, og den har vi jo så mest i forhold til 2030.

Men nu er vi i 2023, og der er nogle af de ting, som vi vedtager, der først har en CO2-effekt om nogle år, og derfor synes jeg sådan set, den vedtagelsestekst, som SF, Radikale, Konservative og Enhedslisten har, hvor man i den sidste sætning påpeger, at der er en handlepligt, er korrekt. Jeg ved ikke ... Ja, nu er der lys her ved panelet, det var der ikke før, undskyld.

Kl. 19:58

Den fg. formand (Erling Bonnesen):

Så er det fru Lea Wermelin.

Kl. 19:58

Lea Wermelin (S):

Jamen det er så dejligt med alt det engagement, og som socialdemokrat er det jo også dejligt at høre Enhedslistens ordfører drømme sig tilbage til de gode gamle dage med en socialdemokrat i spidsen for regeringen. Det kan man jo kun glæde sig over, og jeg synes også i al beskedenhed, at vi, som ordføreren er inde på, fik vedtaget rigtig mange vigtige politiske aftaler i forhold til klimaet, både når det handler om klimaloven, men jo også mange af de brede politiske aftaler, vi har lavet siden da, og man kunne jo godt lidt høre ordførerens tale sådan, at der ikke skete så meget. Så sent som i dag – det kan ordføreren jo også bekræfte – er der lavet en aftale, som er meldt ud, i forhold til brintinfrastruktur. Så der sker jo rigtig mange ting, og der skal også ske rigtig mange ting.

Det, jeg så gerne vil spørge ordføreren ind til, er det her omkring 2025-målet, som fylder lidt i vedtagelsesteksten og også i det, som ordføreren var inde på: Hvilket procentmål har Enhedslisten sat, og har man lavet en liste over de tiltag, som man mener konkret skal til, og hvordan det skal finansieres? For så er det jo rart for os som andre partier at høre det.

Kl. 19:59

Den fg. formand (Erling Bonnesen):

Ordføreren.

Kl. 19:59

Søren Egge Rasmussen (EL):

Vi vil gerne lægge højder på, så 54 pct. synes vi er et godt mål. Vi har jo ikke 1.000 medarbejdere til at regne på det. Men jeg kan nævne nogle eksempler, og nu er der igen ikke lys her ved panelet, så jeg går ud fra, at jeg kan tale uendeligt, og det vil være rigtig godt, for så kan jeg nævne mange eksempler. Der er bestilt en solcellestrategi, og når vi får den, skulle den gerne synliggøre, hvordan kommunerne kan komme frem til at opstille solceller, boligforeningerne er klar derude, man kan måske bare justere lidt på skruerne, og så er vi der, hvor vi får gang i en solcelleudbygning på eksisterende tage. Så synes jeg, at man skal ophæve anlægsloftet for energirenoveringer i kommuner. Det kan man putte ind i en kommuneaftale i år lige om lidt. Kommunerne har regnet på det ene og det andet, og de er klar til de der vinduesudskiftninger og efterisoleringer, og hvad der ellers er, som rummer det her vedligeholdelsesefterslæb.

Så vil vi gerne lave en statslig fond, som kan opkøbe landbrugsjord, så vi kan få gang i den her udtagning af lavbundsarealer, BNBO-områder og statslig skov, og så synes vi, at vi skal gå tilbage og vedtage noget omkring energieffektiviseringer, selv om I ikke ville være med sidste gang, og så kan vi genbesøge lovforslaget omkring borgerenergifællesskaber og sænke momsen til 19 pct. på økologien.

Så tror jeg ikke, at min tid er til at sige mere, men jeg har måske 30 sekunder om lidt.

Kl. 20:01

Den fg. formand (Erling Bonnesen):

Lige nøjagtig.

Så er det fru Lea Wermelin.

Kl. 20:01

Lea Wermelin (S):

Uden at jeg skal være CO2-økonom her i Folketingssalen, vil jeg jo sige, at der i hvert fald både er en række af de tiltag, som ligger i forhold til klimafremskrivningen, og også noget af det, som Klimarådet, CONCITO og andre peger på, som ikke umiddelbart vil kunne give den effekt i 2025, som får os op på de 54 pct., og det er jo derfor, jeg spørger. For det er jo fint nok at stå her i Folketingssalen og sige, at man sådan set er parat til det. Men det, jeg også synes ville være fair – og så kan man jo bede de gode embedsfolk i Klimaministeriet om at forholde sig til det og regne på det osv., det kan man jo sagtens gøre som folketingsmedlem – er jo, at man, hvis man fremlægger sådan en ambition, også har en plan, der følger med. Og det er måske det, vi lidt mangler fra Enhedslistens side.

Kl. 20:01

Den fg. formand (Erling Bonnesen):

Ordføreren.

Kl. 20:01

Søren Egge Rasmussen (EL):

Der mangler ikke noget fra Enhedslistens side. Vi var sådan set det første parti, der udarbejdede en klimaplan for 70-procents-CO2-reduktioner i 2030. Så den kan man blade i og finde meget inspiration, og så kan jeg jo ikke indsende spørgsmål til en forhandling, som regeringen ikke har indkaldt til. Altså, helt ærligt. Se da for pokker at få lavet en tidsplan for det, og så skal jeg gerne indsende spørgsmålene. Men man kan da ikke forvente, at jeg skal sige, om mine forslag, som jeg lige remser op, giver en reduktion på 53 pct., 52 pct. eller 54 pct. Måske er der nogle i Socialdemokratiet, der er vant til at have en kæmpe regnemaskine i ryggen. Det har vi ikke i Enhedslisten. Vi har visionerne, men vi har ikke den store regnemaskine med 1.000 medarbejdere.

Kl. 20:02

Den fg. formand (Erling Bonnesen):

Tak for det. Der er ikke flere korte bemærkninger. Tak til ordføreren. Vi går videre til Radikale Venstres ordfører, og det er hr. Stinus Lindgreen.

Kl. 20:02

(Ordfører)

Stinus Lindgreen (RV):

Tak for det, formand, og jeg kan jo starte med at erkende, at jeg ikke er Samira Nawa. Vi bliver tit forvekslet med hinanden, når vi går på gangene, og jeg har jo kun været tilbage på Christiansborg i en lille måneds tid, og allerede i dag har jeg fået lov til at være stedfortræder for Samira Nawa, så det er jo en karriere i raketfart. Hun kunne desværre ikke være her, og jeg har så lovet at være standin for hende og skal ydmygt gøre mit bedste, og nu står jeg her og fabler for at bruge tiden.

Klimakrisen er skabt af vores generation og generationerne før os, men den rammer jo de generationer, der kommer efter os, og det er ikke en balance, vi i Radikale Venstre kan se os selv i. Vi kan og må ikke give en klode i ubalance videre til vores børn og børnebørn. For det er ikke kun regningen, der efterlades i børneværelset, det er også den manglende mulighed for handling.

Den nyeste klimarapport fra FN's klimapanel IPCC taler sit eget tydelige sprog. Vi har travlt, vi har meget travlt, og vi – regeringen – gør ikke nok. Regeringen proklamerer, at der er fremlagt en politik, der kan indfri målet i 2025. Men den glemmer, at det altså ikke er nok, og det handler ikke blot om tal i et regneark, for så er det jo nemt at komme i mål, så kan man bare hæve målet for iblandingen af biobrændstof i benzintankene. Men 2025-målet er lige rundt om hjørnet, og ganske snart skal vi forhandle den sidste finanslov, som kan bringe os tættere på at opfylde målene, og her skal det for alvor vise sig, om regeringen mener det alvorligt, når den siger, at klimakrisen er vor tids største udfordring.

Vi har netop landet en aftale om fremtidens infrastruktur til grøn brint, så strøm fra danske vindmøller kan bidrage til et grønnere og mere sikkert Europa. Det vækker grøn begejstring i vores lille parti, når grønne radikale visioner kan inspirere regeringen, og inden vi går på sommerferie, har vi forhåbentlig også en aftale om rammerne for et historisk udbud af havvind på hele 9 GW, og igen er flere af delene med et radikalt aftryk. Der er meget, vi ikke er enige om. Men vi deler ønsket om en hurtigere grøn omstilling af vores samfund, og med det netop afsluttede ccs-udbud har vi vist, at der ikke altid er unødvendig langt fra politik til konkret klimahandling. På under 2 år er vi gået fra køreplan til udbud, og tænk sig, hvad vi kunne, hvis denne vilje til resolut handling kunne smitte af på NEKSTs arbejde med en udrulning af fjernvarme og varmepumper eller sætte et tempo på udbygningen af vedvarende energi på land. Men selv om NEKST er en god idé, ligner det desværre mere en syltekrukke end en krisestab, og netop i dag kan vi jo så konstatere, at fjernvarmepuljen igen – fristes jeg til at sige – er løbet tør og er oversøgt for knap 60 mio. kr. Det må og skal vi gøre bedre.

På mange områder besidder Danmark førstepladsen, men når det gælder vores forbrug af tøj, kød, flyrejser og andre produkter, som skader klimaet, så er det ikke en førsteplads, vi skal være stolte af. Klimakampen er global, og Danmark må trods vores nationale klimamål aldrig blive fanget i den hjemlige andedam. Vi skal tage et globalt ansvar, også for vores udledninger uden for Danmarks grænser. Et politisk mål for vores forbrug og en strategi for et mere cirkulært forbrug vil være en førsteplads, vi kunne være stolte af.

Klimakrisen, energikrisen og biodiversitetskrisen er ikke afblæst – nu er der så ikke strålende sol, som der var tidligere, da jeg sad og skrev det her – selv om blomster og træer igen er sprunget ud og gaslagrene er fyldte og regeringen vil nå 2025-målet ved at blande flere afgrøder i vores benzintanke. Men verden er et fantastisk sted, og vi skal blive ved med at minde hinanden om, at vi kun har den til låns. Tak for ordet.

Kl. 20:06

Den fg. formand (Erling Bonnesen):

Mange tak for det. Den første korte bemærkning til hr. Søren Egge Rasmussen.

Kl. 20:06

Søren Egge Rasmussen (EL):

Tak for at nævne finansloven for 2024 og lægge et massivt pres på regeringen for, at det er der, hvor man også skal handle, for den sidste finanslovsproces efterlod jo et indtryk af, at det var et spil ludo. Så der skal jo noget mere til. Jeg vil også sige tak for at nævne den globale klimakamp og for, at der er flere partier, der ikke kun tænker på, hvad vi gør i Danmark, men også tænker på, at vi sådan set også har nogle forpligtelser i forhold til Parisaftalen, og i forhold til hvad de fattige lande, altså de lande, der bliver ramt hårdest af klimaforandringerne, er blevet lovet, og som vi ikke har indfriet endnu. Og jeg kan huske nogle finanslove, som Enhedslisten og Radikale har været med i, hvor vi fik hævet den der klimabistand, men jo stadig væk kun med nogle få hundrede millioner, via en proces. Så det er rigtig godt, og tak for at nævne det med den globale klimakamp, og at der er en forventning til regeringen i forhold til den næste finanslov.

Kl. 20:08

Den fg. formand (Erling Bonnesen):

Ordføreren.

Kl. 20:08

Stinus Lindgreen (RV):

Jamen selv tak. Som ordføreren nævner, har vi jo lavet nogle gode aftaler, ikke nok, men vi har sammen med andre gode parter herinde været med til at presse på for at komme videre, end vi ellers var kommet, i det seneste år. Og det husker vi også, når vi skal til at forhandle finanslov her lige om lidt, selv om vi lige har vedtaget en. Sådan er det jo, når tidsplanen skrider. Og det er jo der, hvor vi har mulighed for at gøre noget, og det håber jeg at regeringen er bevidst om. Ellers skal vi jo nok – og jeg er sikker på, at vi ikke er de eneste – minde dem om, at det er nu, at der skal handles. Og det her er jo en global problemstilling. Det er naivt at tro, at det er noget, vi kan gøre i Danmark alene. Vi skal også sætte ambitionerne højt, for det vil inspirere andre lande, og vi skal komme med de løsninger, der kan bruges uden for landets grænser.

Kl. 20:08

Den fg. formand (Erling Bonnesen):

Hr. Søren Egge Rasmussen.

Kl. 20:08

Søren Egge Rasmussen (EL):

Jeg synes også, at vi har lavet nogle gode finanslovsaftaler med den tidligere regering. Og jeg kan ikke lade være med at tænke på, at hvis nu De Radikale ikke havde været så ultimative i deres krav om et valg i utide, så kunne vi faktisk have lavet en finanslov mere, og så kunne vi sådan set have haft et normalt folketingsarbejde og have haft et folketingsvalg lige om lidt. Synes ordføreren stadig væk, at det var en god idé at presse det folketingsvalg igennem?

Kl. 20:09

Den fg. formand (Erling Bonnesen):

Ordføreren.

Kl. 20:09

Stinus Lindgreen (RV):

Nu var stemningen lige så god, synes jeg. Man må jo nok erkende, at hvis man kigger tilbage retrospektivt med, hvad vi ved i dag, så var det måske ikke den klogeste beslutning, heller ikke for os som parti. Det må vi nok erkende. Men altså, kontrafaktisk historieskrivning er ikke noget, der ligger mig ligefor.

Kl. 20:09

Den fg. formand (Erling Bonnesen):

Så er det fru Theresa Scavenius.

Kl. 20:09

Theresa Scavenius (ALT):

Tak for talen. Jeg ved, vi deler ønsket om at have mere fagligt baseret politik, hvor man lytter til eksperter osv. Derfor undrer det mig bare, at Radikale Venstre kan være med i f.eks. Nordsøaftalen og f.eks. også klimaaftalen, der blev indgået i sidste periode, og at man, som jeg forstår det, vil stemme for lovforslaget om affaldsforbrænding. Vi ved jo, at klimapolitik først og fremmest handler om udfasning, og det her er eksempler på steder, hvor man ikke udfaser, men åbner op for mere fossil infrastruktur, og derefter kan vi så snakke om indfasning af alle de grønne teknologier. Men kan ordføreren for Radikale Venstre ikke forklare, hvorfor Radikale Venstre kan have den her position, som ikke rigtig er fagligt baseret?

Kl. 20:10

Den fg. formand (Erling Bonnesen):

Ordføreren.

Kl. 20:10

Stinus Lindgreen (RV):

Jeg kan i hvert fald gøre mit bedste. Nu har jeg ikke siddet og forhandlet affaldsaftalen, men jeg ved, at I havde debatten i sidste uge eller i hvert fald for nylig, og jeg ved også, at Samira Nawa under både debatten og forhandlingerne har påpeget mange af de problemer, der er blevet fremhævet især af Alternativets ordfører.

Det her er, som jeg forstår det uden at kende til alle detaljerne, en del af en meget større aftale, og så kan man diskutere, om det er nok til at forlade en aftale, og det er det, politik altid handler om. For det er jo en del af en meget, meget stort og kompleks aftale, som så også har været undervejs i 3 år, og det viser måske også problemet i at lave en politisk aftale, som der så går 3 år før man implementerer, for der kan ske meget i løbet af 3 år.

Hvad angår affaldsdelen, så er der nogle oplagte problemer, som vi også hører fra vores kommunalt valgte, f.eks. i forhold til forsyningssikkerhed. Det er noget, vi skal være meget opmærksomme på. Men det har jo også givet os mulighed for, når nu vi sidder med derinde, at rent faktisk arbejde for at gøre det nemmere at arbejde for at få carbon capture, altså ccs på de anlæg, der måtte være tilbage, for i hvert fald at få en mere klimaneutral forbrænding.

Kl. 20:11

Den fg. formand (Erling Bonnesen):

Fru Theresa Scavenius.

Kl. 20:11

Theresa Scavenius (ALT):

Tak for det ærlige svar, som også på en måde var opklarende. Det vil sige, at det er det her med, at forligskredskulturen er vigtigere end virkeligheden. Jeg tænker bare, at almindelige borgere derude ikke kan forstå – det regner jeg med, for jeg kunne i hvert fald ikke som almindelig borger, der var ny det her hus, forstå det – hvordan man i det her hus har skabt nogle bestemte kulturelle logikker, der er vigtigere end samfundet. Altså, det her jo noget, folk kommer til at miste penge på, og det her er eksempler på, at vi laver lovgivning, som vi påstår er en klimaplan, men hvor der ikke er nogen klimareduktioner.

Så er ordføreren ikke bekymret for, at man måske inden for de her mure kan forstå logikken, mens man i resten af samfundet ikke kan forstå logikken? Jeg er dybt bekymret med hensynt il borgernes tillid til det demokratiske system, og jeg synes, det her er et eksempel på, at man virkelig ikke lytter til borgernes bekymringer.

Kl. 20:12

Den fg. formand (Erling Bonnesen):

Ordføreren.

Kl. 20:12

Stinus Lindgreen (RV):

Det vil altid være et problem, hvis borgerne ikke har tillid til det, der foregår herinde, og ikke kan forstå de logikker, der er herinde. Jeg tror dog ikke, at ordførerens fremstilling af aftalen her er helt retvisende, i hvert fald ikke, som jeg forstår den. Det er jo ikke som sådan en klimaaftale. Det handler om noget andet, og så er der en privatiseringsdel og en liberaliseringsdel med, som nogle partier f.eks. af ideologiske årsager ikke har lyst til at være med i. Så det er en rimelig kompleks aftale, som det her er en del af. Jeg tror mere, det er det, man skal kigge på. Det handler ikke om forligskultur og alt mulig andet; det er en aftale, som har mange aspekter, hvor der kan være nogle dele, man ikke er hundrede procent enig i, og andet, man synes er rigtig godt, og så er det altid en afvejning, om man hellere vil stå udenfor, eller om man vil være med og så kunne påvirke den i en mere positiv retning.

Kl. 20:12

Den fg. formand (Erling Bonnesen):

Mange tak for det. Der er ikke flere korte bemærkninger, så vi siger tak til ordføreren. Jeg ser ikke umiddelbart nogen fra Dansk Folkeparti, så vi går videre til Alternativets ordfører, og det er fru Theresa Scavenius.

Kl. 20:13

(Ordfører)

Theresa Scavenius (ALT):

Hvorfor er alt det her med klimapolitik så vigtigt? Vi er jo i et samfund, hvor der er masser af moralske udfordringer. Der sidder børn i syriske flygtningelejre, vi har tusinde problemer, vi har masser af moralske udfordringer. Hvorfor er det, at klimapolitik er særlig vigtigt? Hvorfor skal det prioriteres, hvorfor skal vi diskutere det? Hvorfor er det vigtigt, at det foregår i et bestemt tempo? Hvorfor er det vigtigt, at vi når de her mål – både i 2025 og i 2030? Hvorfor er det vigtigt at blive inden for 1,5-gradersmålsætningen? Hvorfor var Parisaftalen vigtig? Hvad var det, der blev skrevet i den?

Den bedste måde at se det på, som jeg ser det, er at se det som spørgsmål om risici. Der er nogle forskere, der i et tidsskrift, der hedder Nature, har lavet en definition af, hvad en nødsituation er. Det handler om, hvad for en risiko man står over for og i hvilket omfang, og så handler det noget om, hvilken skade den her risiko kan medføre. De har ligesom lavet en formel for det, og de siger, at hvis vi kigger på den tid, vi har til at løse problemet, og de voldsomme konsekvenser, de her risici kan have, så er det en nødsituation. Det handler om, at det er en krise, som har et tidsperspektiv. Det er ikke bare, som hvis vi siger, at vi ønsker os mere social retfærdighed – hvilket jeg også går ud fra mange af os gør – for det har ikke den samme risiko i sig i forhold til negative konsekvenser. Det her handler jo ikke bare om, at det er dårligt for os, for vi er nogle af dem, der kommer til at mærke det mindst; det handler jo om, at det er en global krise, hvor der er nogle udfordringer, som har nogle store konsekvenser. Derfor er det en moralsk udfordring: Hvor meget kan vi holde til at kigge på, at temperaturerne stiger i Indien, hvor de stiger sindssygt meget, og hvordan kommer det til at være i Nordafrika, der laver et pres på hele Europa, fordi det bliver umuligt at bo i Nordafrika? Det er jo den type politiske spørgsmål, vi skal tage stilling til. Hvad gør vi med det her?

Derfor handler klimapolitik grundlæggende om en risikovurdering. Hvad er det for en risiko, vi tør løbe på vores planets vegne? Det tænker jeg vi sikkert har forskellige vurderinger af. Hvis det var vores børn, der var syge, ville vi have forskellige risici: Hvor meget tøj synes man de skal have på for at undgå at blive forkølet osv.? Det kan man have lidt forskellige vurderinger af. Det er også der, vi måske skulle have den ærlige politiske samtale: Hvor stor en risiko vil vi gerne løbe? Vil vi gerne løbe den risiko, at mange steder i Nordafrika bliver ubeboelige? Er det en fair verden – en verden, vi synes er okay? Hvis man synes det, er det jo fint nok, at man siger, at så laver vi en politik for, hvordan vi gør det rart at bo heroppe i Nordeuropa. Det kan man sikkert gøre. Og så kan man sige, at vi fokuserer på nogle andre ting.

I Alternativet synes vi, at det er den vigtigste moralske krise, vi står over for, og derfor skal vi lave mere klimapolitik. Vi har et ansvar. Og et sted, hvor vi faktisk er lykkedes med at gøre det og have den samme indstilling, var f.eks. i coronapolitikken. Der havde vi faktisk den her moralske forståelse af, at det ikke nødvendigvis handlede om, om det var dig eller mig, der blev syg, men at man gjorde ting af et samfundshensyn, af et hensyn til, at nogle andre ikke blev syge. For det var en risiko, man ikke ville løbe. Man ville ikke risikere, at en masse mennesker, der var ældre eller sårbare, blev syge.

Så det kan godt være, at det lyder svært at sige, at politik handler om risiko, men grundlæggende er det noget, vi bør tænke i, og vi gør det andre steder, og vi gjorde det i særdeleshed i forbindelse med coronapolitikken. Det interessante ved coronapolitikken var netop, at det var et eksempel på, at det også var meget fagligt baseret. Der havde man ikke en diskussion om smittetal, og om det var noget, man syntes, og om man skulle stole på tallene osv. Da havde man et meget stærkt fagligt fundament for at diskutere og sige: Her har vi et smittetryk. Og så kunne der derefter være en politisk diskussion om, hvorvidt det var frisørerne, som skulle åbne først, eller om det var nogle andre virksomheder, da man lavede den her genåbningspolitik, og hvorvidt skolerne skulle lukke osv. Det vil sige, at der er masser af steder, hvor man kan have nogle politiske diskussioner, men smittetrykket var ikke noget, man ligesom diskuterede politisk.

På samme måde synes jeg, det er rigtig vigtigt, at vi også i klimapolitikken i højere grad forstår, at den skal hvile på et fagligt højt niveau. Der er masser af ting, som ikke skal diskuteres politisk. Det handler ikke om, hvorvidt man kan stole på nogle tal; det handler om, hvorvidt man kan dokumentere, sandsynliggøre og verificere nogle tal. Og der står vi altså i en bekymrende situation i øjeblikket.

Grundlæggende er det jo sådan, at vi står i en situation, hvor regeringen fortsætter den her hockeystavspolitik, hvor det handler om, at man hele tiden udskyder udledningsreduktionerne, selv om Klimarådet siger, at det ikke er sandsynliggjort, at vi når det. Det betyder jo, at vi lige nu er i gang med at skyde over Parisaftalens 1,5-gradersmålsætning. Og igen vil jeg sige, at ja, vi vil ikke mærke det her, vi synes, det er rart, at det bliver lidt varmere, for så er det faktisk en dejlig sommer osv. Men der er altså andre steder, hvor det virkelig ikke er sjovt, og det gælder ikke bare Canada, men også Sydeuropa osv. Så jeg synes, at den alvor slet ikke har sneget sig ind i den her debat i dag. Vi har alt for meget en klimasnak, der er på floskelniveau, og det er altså faktisk virkelig skræmmende og sørgeligt.

Kl. 20:18

Derfor er jeg også bare dybt bekymret og kan bare gentage nogle af de spørgsmål, jeg allerede har stillet. Jeg synes, det virkelig er underligt, at vi ikke i tilstrækkelig grad er i gang med at udfase de fossile kilder. Vi står i en situation, hvor man laver nye udbudsrunder; vi står i en situation, hvor vi har en affaldssektor, som man gør mere sort. Det er altså en voldsom virkelighed at være i. Og når vi så står inde i den her sal, bliver der snakket om foregangsland og optimisme. Heldigvis er det ikke alle, og jeg vil gerne kvittere over for De Konservative og i særdeleshed Enhedslisten for, at de netop har det her realistiske billede. Det er virkelig den front, vi står over for her, hvor vi har nogle, der har en mere fagligt baseret kritik og manglende optimisme, og så har vi dem her, der forsvarer det her glansbillede og forsvarer alle de politikker, der er. Det er det politiske clash, vi virkelig står over for. Hvor det måske i gamle dage var de røde og de blå, og hvor det var der, de ideologiske kampe var, har vi altså nu en ny frontlinje, alt efter om man har en mere fagligt baseret tilgang til politik, eller man ikke har det, og hvorvidt floskler og greenwashing er noget, man er okay med at stå her på talerstolen og tale om.

Jeg synes i hvert fald, at det er hyklerisk, når der refereres til klimarapporter, samtidig med at man stemmer for en sort affaldslov og i øvrigt direkte modarbejder de faglige diskussioner, nogle af os har forsøgt at etablere både i fagudvalg og på forskellige møder.

Der har allerede været nogle eksempler fra debatten her i dag, man bare lige kan nævne, og derfor kan man sige, at nej, der bliver ikke lyttet til eksperter. Og der er mange eksempler på, at der virkelig er behov for det, for vi havde en diskussion om biomasse lidt tidligere, hvor der var en ordfører, som stod og fortalte noget, som ikke var rigtigt. Hvad gør man så ved det, at man ikke ved nok om et specifikt emne? Det er jo selvfølgelig helt fair, at man ikke gør det – og der er tusind ting, jeg ikke ved nok om – men det, der er vigtigt, er jo, at man er lidt nysgerrig på at høre den kritik, nysgerrig på det og siger: Gud, er det rigtigt, ordfører for Radikale Venstre, jeg vidste faktisk ikke det der; og jeg må jo tage det med hjem og revidere hele min forståelse af det her.

Det er den der manglende nysgerrighed over for det faglige input, som jeg synes er så bekymrende. Der har affaldsloven også været et rigtig godt eksempel på, at hver gang der er blevet rejst ønske om en høring, er der en masse, der har talt imod. Der har ikke været nysgerrighed for at få afdækket det og få sandheden at vide. Man har bare fået den der »vi skal bare stole på tallene« på en papegøjestaccatoagtig måde.

Så jeg kunne godt tænke mig mere ærlighed fra alle. Jeg synes igen, der er masser af politisk uenighed, vi kan diskutere, så man behøver ikke at tale nogle fakta op, som ikke findes. Grundlæggende synes jeg derfor, man bare må sige, at det faglige niveau for den klimapolitik, der bliver ført af regeringen, altså er alt for lav. Vi bliver nødt til at have det faglige niveau højere op, hvis vi skal være os selv bekendt både internt og i udlandet. Og det handler måske også lidt om, at der bliver lyttet mere til nogle, der har økonomiske interesser i den fossile infrastruktur, end der bliver lyttet til Klimarådet og eksperter osv.

Noget af det handler også om det her med de reformer, der blev lavet for 20 år siden, hvor man nedlagde en hel masse råd og nævn, som netop kunne give den der mere kvalificerede faglige debat i det hele taget, så både journalister, embedsmænd og politikere var lidt mere kvalificerede til at tage de her debatter. Jeg synes, der er alt for meget papegøjesprog, og det bliver en lidt tam debat, når alle skal være lidt enige, og vi alle sammen er enige om, at der er en klimakrise, som skal løses. For så er det jo lidt den reelle politiske debat, der bliver skjult, for det er jo ikke sådan det foregår i realiteten. Jeg synes bare, man skal være ærlig og sige, at der er forskellige politiske prioriteringer, forskellige måder, man ser moralske hensyn på, og der er forskellige vurderinger af det.

Men det, vi burde være enige om, er, at regeringen burde tage lovarbejdet mere seriøst, give os mere tid til at lave en reel bearbejdning, der er kvalificeret, og netop se Folketinget, som Enhedslistens ordfører også sagde, som et sted, hvor vi samarbejder om at finde de fælles bedste løsninger for Danmark og i verden. Det burde være det, der var vores fælles interesse.

Så jeg er også meget ærgerlig over at se, at den her ærlige politiske samtale bliver overskygget af al den her christiansborgsnak. Jeg ved godt, at jeg er ny i det her hus, og at der er nogle, der har været her i mange år og åbenbart har vænnet sig til, at det her er christiansborgfnidder og forligskredssnak, og at partipolitik og partidisciplin er vigtigere end det politiske indhold. Jeg synes altså, at vi alle sammen burde være bedre, og det håber jeg så også vi bliver. Jeg vil appellere til jer alle sammen om at tænke jer mere om og sige, at det her altså handler om vores samfund; det er borgernes økonomi. Hvis vi f.eks. laver den her affaldslov og kommer ud på gaden og ser, så er det altså reelle mennesker, det gælder. Frederiksbergs borgmester har netop sagt i dag, at de er deres kommune måske går konkurs. Det er reelle mennesker, som måske mister et handicaptillæg eller noget andet. Jeg synes, det er virkelig beskæmmende, at man overhovedet ikke forholder sig til den kritik, men bare vil køre det igennem.

Det er jo helt fair, at man er ideologisk og siger, at man vil liberalisere en sektor. Det kan man sagtens have et konsistent argument for, men så skal man bare samtidig tage det med, at man siger, at der så vil være nogle sociale ydelser, som så ikke vil blive givet. Det er jo helt fair; det er der jo nogle politiske partier der synes; det kan man jo godt have som synspunkt. Men det der med at blæse og have mel i munden samtidig er altså ikke et folkestyre værdigt.

Kl. 20:23

Grundlæggende har jeg altså lidt mistet tilliden til, at regeringen kan løfte den her opgave, så vi bliver nødt til at have nogle flere almindelige mennesker ind her på Christiansborg, som kan tale borgernes og folkets sag, kan tale klimaets sag, og som ikke er trænede i at snakke papegøjesprog og være partisoldat, men ser, at det er vigtigere at tale for borgerne, miljøet og klimaet.

Jeg synes, hvis vi kigger specifikt på nogle af de her klimaredegørelser og energiredegørelser, som vi jo egentlig skulle snakke om i dag, at den klimaredegørelse er en meget tynd omgang. Det er få sider, det drejer sig om. Jeg havde håbet på en 400 sider lang rapport, hvor fokus netop var på risici og udfordringer og muligheder. Det her med, at der er redegørelser, som kun lister alle de fine ting op og slet ikke lister alle problemerne op, er altså en kæmpe udfordring. Kan vi ikke få nogle rapporter, der viser alle problemerne, i stedet for at man hele tiden laver det her pæne, pæne billede af, at det nok går, og at vi nok skal nå det, og at alting selvfølgelig nok skal lykkes? Jeg vil gerne have en rapport om de udfordringer og risici, der er.

Der refereres også rigtig meget i den redegørelse til nogle gamle politiske aftaler, men heldigvis har debatten her i dag også meget godt og fint illustreret, at det altså ikke er nok at lave nogle politiske aftaler. Det handler også om at få dem implementeret og at få implementeret alle delene af dem. Der har vi altså eksempler på, at målsætningen og hensigterne med aftalerne ikke bliver implementeret, og det gælder både affaldsloven, og det gælder det, som Enhedslisten nævnte tidligere, L 37, hvor det her med energiselskaber lige pludselig røg ud. Det vil sige, at det altså ikke er nok at snakke om politiske aftaler. Vi bliver nødt til kun at forholde os til, hvad der er implementeret.

Så vil jeg også meget gerne appellere om, at ord som ambitiøs og foregangsland bliver slettet både fra tekster og taler. Det er altså ikke relevante ord at bruge hele tiden i en teknisk redegørelse for, hvordan vores klimapolitiske tilstand er. »Ambitiøs« er ikke en teknisk term. Det er et værdiladet ord, der som en sprogblomst skal pynte på noget, som mest af alt bliver greenwashing.

Så det, der er det reelle, er jo nok lidt, at vi må erkende, at vi er ved at misse at bidrage til at undgå den globale klimakrise. Det må vi tage moralsk ansvar for. Alle de mennesker, der sidder her i dag, skal tage det moralske ansvar på sig. Vi er ved at misse det. Vi misser desuden også at understøtte danske og europæiske virksomheder, der er grønne foregangsvirksomheder. De står alle sammen og tørster efter at få lov til at få en bedre lovgivning. Det misser vi også.

Lige nu er Kina, Indien og USA i gang med massivt at understøtte deres grønne virksomheder. Ligesom vi mistede solcelleindustrien, er vi også ved at risikere at miste vores vindmølleindustri, fordi man slet ikke tænker nok i grøn industripolitik.

Nu er der jo også en forsyningsmæssig redegørelse i dag, og forsyningsmæssigt er det jo også dybt problematisk, at vi ikke laver en stærkere grøn omstilling, og at vi f.eks. bare i forhold til fjernvarme ikke får den udrullet nok på grund af den her affaldslov.

Vi står i en situation, hvor vi ikke har et energisystem, som er baseret på demokratiske lande. Rusland er et af dem, men det er også olielande, så vi bliver ligesom nødt til at tænke i, at den grønne omstilling også er en lokalt baseret energiforsyning, som faktisk kan sikre os forsyningsmæssigt.

Igen synes jeg, at redegørelserne mangler at adressere de bekymringer, som vi burde kigge på. Der er også en bekymring om, at der ikke er fokus nok på, hvordan vi undgår en ny priskrise. Jeg synes, der er en kæmpe risiko forbundet med den vinter, vi havde, hvor vi havde ekstremt høje gaspriser. Det bliver slet ikke løftet, hvordan vi undgår det igen. Der siger man ligesom bare: Nu går det lige okay, og så kigger vi ikke mere på det. Man siger, at gaslagrene er fyldte, og så er det tilstrækkeligt.

Man skal bare huske på, at alt det her er ekstremt dyrt for borgerne og for virksomhederne, og i forvejen er der, når vi er ved at skabe et mere og mere ulige samfund, masser af mennesker, der ikke vil lide ved det, men der vil være en bund, hvor det faktisk ikke længere bare handler om, at det bliver lidt dyrere, men at det reelt skærer helt ind til deres livsgrundlag. I England så vi i vinters, hvordan nogle måtte slukke for køleskabet osv. – altså, hvor man sådan virkelig, virkelig tænker: Hvad er det her? Er vi fuldstændig ved også at kollapse vores velfærdssamfund? Et er, at vi ikke kan finde ud af at lave klima- og miljøpolitik – den har jeg fanget – men at vi også er ved at underminere vores velfærdssamfund, er altså dybt bekymrende.

Så er det selvfølgelig fint med mere havvindmøllekapacitet og brintinfrastruktur. Det er vi selvfølgelig i Alternativet også med på, altså alle de forhandlinger og alt det, der skal ske med det. Og det er selvfølgelig rigtig fint. Og som det også bliver beskrevet i redegørelsen er potentialet for el fra havvindmøller kæmpe, kæmpe stort. Det er også derfor, vi er meget ærgerlige over, at vi stadig kun snakker om etcifrede gigawattmængder og så puster det op, som om det er vildt ambitiøst. Nu tjekkede jeg lige hollænderne bl.a., og de er i gang med at planlægge 21 GW i 2030. Så jeg vil bare minde alle, der forsøger at sige, at vi er ambitiøse og et foregangsland i det her land, om, at det er vi ikke. De andre har overhalet os. Lad os acceptere den realitet og sige, at det er der, vi står, og hvis vi gerne vil være et foregangsland igen – og det synes jeg vi skal være – skal vi altså op på et helt andet niveau i udbygningen af vores vedvarende energi-system.

Nu er jeg kommet til de sidste pointer, jeg lige vil nævne, og det er det her, at der også står noget om REPowerEU. Der er pointen, at vi har fået 17 mia. kr. plus 1 mia. kr. fra Europa, men vi bruger dem ikke på nye tiltag. Det er ret beskæmmende.

Men grundlæggende vil jeg bare sige, at klimapolitisk synes jeg, at jeg typisk taler for døve øren, og jeg synes, det er meget trist, at vi med den her affaldslov igen kører direkte mod en betonklods. Men heldigvis lever vi i et demokrati, hvor det er borgerne, der bestemmer, så det er dem, jeg vil appellere til, hvis der skal laves mere klimapolitik i det her land.

Kl. 20:28

Formanden (Søren Gade):

Tak til ordføreren. Der er foreløbig tre, der har korte bemærkninger. Hr. Søren Egge Rasmussen fra Enhedslisten. Værsgo.

Kl. 20:29

Søren Egge Rasmussen (EL):

Tak for en ambitiøs tale, hvis jeg må bruge det ord i den sammenhæng. Nu inddrog ordføreren den her parallel til corona, og hvad der blev taget af beslutninger der. Det synes jeg egentlig er lidt interessant, for det bør man nok analysere bagefter. Der var jo faktisk en stor handlevillighed. Og set her bagefter kan man sige: Nå ja, der døde nogle mennesker, men så mange var det alligevel ikke. Der blev brugt ret store beløb i den periode. Hvordan kommer vi frem til, at vi kunne prioritere klimaindsatsen lige så højt, hvis man tog klima lige så alvorligt som corona? Den vinkel synes jeg faktisk er interessant. Det er lidt svært at få en debat om det på 2 minutter, men vi bør jo lære af den der coronatid. Havde vi demokrati i den periode? Ja, det havde vi vel, men et begrænset demokrati. Kan vi lære af det i forhold til klimakampen? Det synes jeg kunne være interessant at få en debat om.

Kl. 20:30

Formanden (Søren Gade):

Ordføreren.

Kl. 20:30

Theresa Scavenius (ALT):

Jeg synes ikke, at vi skal lære af den måde, man udfordrede de demokratiske processer på. Jeg synes netop, at corona var et eksempel på, hvordan man med demokratiske processer godt kunne lave noget hurtig lovgivning, som netop var fagligt baseret og forholdt sig akut til de kriser, der var. Der var også en villighed til at finde de penge, der var nødvendige. Så jeg synes helt klart, at det bestemt er noget, vi skal lære af. Det er ret interessant, at der var villighed til det. Jeg har tænkt lidt over det, og jeg er ikke kommet frem til det fulde svar endnu. Men jeg tror, at noget af det var, at det var vores egne ældre mennesker, der var i risikozonen, og derfor var der åbenbart en anden villighed til at lytte. Men hvis det ikke lige er inden for vores egne grænser, er man lidt mindre bekymret. Problemet er bare, skal man altid huske, at en global krise også har effekter nationalt, så man behøver ikke kun at være globalt orienteret for at interessere sig for klimakrisen. Der kommer også nogle effekter både økonomisk og materielt til Europa.

Kl. 20:30

Formanden (Søren Gade):

Hr. Søren Egge Rasmussen.

Kl. 20:30

Søren Egge Rasmussen (EL):

Nu havde ordføreren en kritik af vores manglende demokratiske energiforsyning. Jeg synes ikke, det er korrekt, for vi har sådan set på elsiden andelsejede energiselskaber, som fylder meget i den sektor, vi har fjernvarmen, som er kommunalt ejet og kommunalt styret, kan man sige, og vi har den overordnede infrastruktur i form af gas og el og fra i dag også brintinfrastruktur, som er ejet af staten, hvor vi jo har en mulighed for at styre det fra Folketingets side. Så jeg mener faktisk ikke, at den kritik er korrekt. Der mener jeg sådan set at vi har en mulighed for demokratisk indflydelse. Og så har vi så også Folketinget.

Kl. 20:31

Formanden (Søren Gade):

Ordføreren.

Kl. 20:31

Theresa Scavenius (ALT):

Heldigvis er vi ikke et totalt ikkedemokratisk samfund endnu. Og det er jo rigtig godt, at vi her i den her sal stadig væk har beslutningskraft. Udfordringen er bare, at mange af de reelle beslutninger ligger ovre i ministeriet, og derfor er jeg bare ret bekymret over, hvorvidt man faktisk kan have den der folkelige og demokratiske forankring i forhold til lovgivningsprocesserne. Derudover kan jeg også se, hvordan der bliver flyttet beslutningskompetencer fra Folketinget til ministeriet. Så jeg er bekymrer over, hvordan det foregår, men selvfølgelig er det rigtigt, at vi stadig væk er et demokrati. Det er også derfor, jeg appellerer til borgerne og siger, at hvis de ønsker mere klimapolitik, skal de jo stemme på dem, der faktisk kommer til at lave det og ikke kun snakker om det.

Kl. 20:32

Formanden (Søren Gade):

Hr. Carsten Bach, Liberal Alliance. Værsgo.

Kl. 20:32

Carsten Bach (LA):

Tak for en meget spændende tale. Jeg vil også lige dvæle lidt ved ordet ambitiøs. Som afløser her i dag er jeg meget glad for, at klimaministeren ikke er helt så ambitiøs som fru Theresa Scavenius og dermed ikke har lavet en klimaredegørelse på 400 sider. Det havde været meget vanskeligt for mig som afløser i sidste øjeblik at være nået 400 sider igennem og få en sammenhæng i det. Så tak til ministeren for ikke at være ambitiøs – så ambitiøs som Alternativet på det her område.

Som afløser vil jeg sige – for at illustrere for ordføreren, at ordføreren ikke taler for døve øren – at det faktisk var min indgangsvinkel, da jeg overtog den her debat, at yes, nu skal jeg høre fru Theresa Scavenius' tale. Og det er jeg faktisk meget glad for, for jeg synes, at der var nogle meget interessante perspektiver, som også Enhedslistens spørger tidligere var inde på.

Jeg ved, at fru Theresa Scavenius jo også er forsvarsordfører, og analogien med det her med risikovillighed, og hvor meget tøj man skal give sine børn på for at undgå sygdom, vil jeg prøve at drage parallellen over til forsvarsområdet, hvor vi jo gerne vil budgettere med 2 pct. af bnp på forsvarsbudgettet for at opnå det, vi gerne vil. Kunne det være en vej, som Alternativet kunne foreslå omkring klimapolitikken?

Kl. 20:33

Formanden (Søren Gade):

Ordføreren.

Kl. 20:33

Theresa Scavenius (ALT):

Jeg forstår måske ikke helt spørgsmålet. Jeg ved ikke, om man kan få stillet spørgsmålet igen.

Kl. 20:33

Formanden (Søren Gade):

Hr. Carsten Bach for sin anden korte bemærkning. Værsgo.

Kl. 20:33

Carsten Bach (LA):

Tak. Spørgsmålet er simpelt hen, om Alternativets klimapolitik kan gøres op i en procentdel af bnp – og i så tilfælde, hvad den procentdel så ville være.

Kl. 20:34

Formanden (Søren Gade):

Ordføreren.

Kl. 20:34

Theresa Scavenius (ALT):

Det synes jeg er en rigtig interessant måde at se det på. Det kan måske netop være meget illustrativt, og så kan man igen have den der politiske diskussion af, hvordan vi skal sikre vores land. Jeg er faktisk meget optaget af at se på risici, men også at se det som det, der hedder samfundssikkerhed. I øvrigt ser jeg også en parallel til, at meget forsvarspolitik også er en form for klimapolitik – eller omvendt: Klimapolitik er også forsvarspolitik, både i forhold til i Europa, men faktisk også i forhold til Arktis. Så grundlæggende er svaret: Ja, det synes jeg er en god måde at se det på.

Kl. 20:34

Formanden (Søren Gade):

Hr. Stinus Lindgreen, Radikale Venstre. Værsgo.

Kl. 20:34

Stinus Lindgreen (RV):

Tak for det. Tak for talen, og tak for engagementet. Ordføreren og jeg har jo begge to haft en hverdag uden for Christiansborg i forskningsverdenen – godt nok to forskellige dele af forskningsverden – men for os begge to har det handlet om klima, om end jeg har siddet med fingrene mere i jorden, end jeg formoder at ordføreren har. Derfor synes jeg, at det var en spændende tale, og at det var spændende at høre, hvordan ordføreren har oplevet det at komme ind på Christiansborg. Jeg hører en del kritik, og det har man også kunnet læse andre steder.

Men jeg kunne godt tænke mig at høre, for jeg kan ikke personligt genkende det en til en i hvert fald, om ikke ordføreren ser nogen fordel, nogen værdi i forligskulturen – for at bruge det ord, der er herinde – altså de brede aftaler og det, at man bliver i en aftale, man har indgået. Er der nogen værdi i det, eller er det kun skidt, sådan som ordføreren ser det?

Kl. 20:35

Formanden (Søren Gade):

Ordføreren.

Kl. 20:35

Theresa Scavenius (ALT):

Det er det givetvis ikke. Og primært ser jeg det faktisk også sådan, hvis ordføreren refererer til affaldsaftalen, at jeg jo netop ønsker, at formålet med aftalen bliver implementeret. Det er en klimaplan, hvor målet er en klimaneutral sektor i 2030, plus at det er de mindst miljøvenlige, der skal lukke. Det kommer ikke til at ske med den her liberalisering, som foregår lige nu. Det kan sikkert være fint, at man laver nogle aftaler, men man skal jo være enige om målet og ikke lige pludselig bruge et virkemiddel, som har den modsatte effekt. Så derfor er den her aftale lidt særlig; ellers kunne man jo også bare nemt sige, at man gik ud af aftalen, at man ikke var enig. Men her er vi faktisk enig i formålet med aftalen, mens altså et flertal bag aftalen siger, at de ikke ønsker at være sikre på, at de opnår det mål, som aftalen egentlig har til hensigt.

Kl. 20:36

Formanden (Søren Gade):

Hr. Stinus Lindgreen.

Kl. 20:36

Stinus Lindgreen (RV):

Tak for det. Så det vil sige, hvis jeg forstår det korrekt, at ordføreren og ordførerens parti stadig er med i aftalen, men uenig i en del af den, og det var jo det, der var min egen pointe. Hvis man er med i en aftale, kan det godt være – for sådan er det jo i et folkestyre – at man ikke kan få alt det, man gerne vil. Så skal man have en flertalsregering eller et parti med flertal i sig selv – ellers er det vanskeligt. Så det er jo i et demokrati vel et spørgsmål om, hvor vægtningen ligger henne. Så kan ordføreren blive mere konkret om, hvor meget ordføreren kan gå med på at give køb på den perfekte løsning for at få en mindre god løsning?

Kl. 20:37

Formanden (Søren Gade):

Ordføreren.

Kl. 20:37

Theresa Scavenius (ALT):

Jeg kan nævne et eksempel på det i forhold til havvind. Der kan vi sagtens gå med til, at det er få gigawatt, vi snakker om, i stedet for mange flere. Det er et eksempel på, at det kan vi sagtens.

Her handler det om noget andet. Her handler det om det faglige og saglige grundlag. Der er jo tale om en affaldslov, og den startede med at blive præsenteret for forligskredsen som noget, der er en god forretning for kommunerne, som bliver billigere for borgerne og i øvrigt har gode klima- og miljømæssige mål. Når jeg så graver ned i det, finder jeg ud af, at alle ting er det modsatte, og når jeg så ønsker at få en debat omkring det, er der en ekstrem modvilje mod at have den debat.

Så man kan sige, at udfordringen her er ikke, hvorvidt man kan lave et eller andet kompromis; det handler om at sige, at det faglige grundlag ikke er i orden, og det synes jeg ikke at det her hus kan acceptere, altså at et lovforslag går igennem, som ikke er fagligt og sagligt i orden.

Kl. 20:37

Formanden (Søren Gade):

Tak for det. Der er ikke flere korte bemærkninger, og så siger vi tak til fru Theresa Scavenius fra Alternativet. Jeg byder nu velkommen til hr. Kim Edberg Andersen fra Nye Borgerlige.

Kl. 20:37

(Ordfører)

Kim Edberg Andersen (NB):

Tak for det, formand. Først tak til ministeren for at have sendt de her to ganske korte og overskuelige redegørelser – det er jeg glad for. Jeg kan godt forstå fru Theresa Scavenius, som har et meget fagligt indblik i det. Jeg har godt nok været ked af at have haft 800 sider, der skulle læses til i dag. Men jeg bliver også nødt til at sige, at når jeg hører debatten i dag, er jeg glad for at være en af dem, der ikke er med i aftalen. Det var en meget rød klimaplan, der blev lavet med de 70 pct. i sin tid. Når man først er blevet rød, er skaden sket, og resten hopper med på den. Så kan jeg godt forstå, at folk nu sidder herinde og siger: Så få dog fingeren ud, kom i gang, 2025 er lige om lidt. Jeg tror, en af løsningerne – det er til Enhedslisten – i forbindelse med det der med, om vi når det i 2025, er, at jeg ikke er sikker på, at der står 1. januar 2025, og så har de købt sig et helt år og endnu en finanslov i hvert fald, inden de er i mål der, men så har vi da købt os lidt tid. Det er nok det, der er problemstillingen i det her, for i Nye Borgerlige er vi ikke med, og skaden er sket, men vi vil selvfølgelig være behjælpelige med at udbedre så mange skader, som vi kan, for den danske befolkning.

Lige nu ser vi, at regningen bliver lagt ude på landet. Det er det, vi ser, og det er vores mavefølelse. Den er ikke skrevet ned på 400 sider, men det er en mavefornemmelse. Når vi kommer ud i virkeligheden og vi ser en vinter som den, vi er kommet igennem, så havde dem inde i byerne fastprisaftaler på deres affaldsforbrænding, både på strøm og på varme, så det ramte dem ikke. Men ude ved os kunne folk ikke få briketter. De havde ikke råd til at fyre med gas. Så hører jeg en ordfører sige, at vi også skal have taget EU's bygningsregler og have sat dem ind over, og så bliver alle vores huse listet som »G«, og så må vi ikke sælge dem, eller det må vi godt, men der er ikke nogen, der kan låne penge til dem. Vi glemmer udkanten, men det er et dejligt sted at stille vindmøllerne, det er et dejligt sted at stille vindmøllerne. Så sætter vi alle vindmøllerne ud i vandet vest for Jylland. Som gammel entreprenør siger jeg held og lykke med at finde dem, der skal nå at grave de kabler ned. Jeres gode forslag, jeres 70-klimating, som jeg hørte en anden ordfører sige var en dejlig klimating hver anden uge, rammer virkeligheden lige nu, og det er derfor, det er et problem. Lige nu rammer vi en virkelighed, hvor vi alle sammen rent ideologisk har været nede at se Tvindmøllen, og har sagt, at det skal være vindmøller, der driver det hele. Så ingen atomkraft, det er noget fy, og det snakker vi ikke om. Atomkraft kunne løse mange af infrastrukturproblemerne, for infrastrukturen lige nu gløder som små røde strenge ud fra alle vores kraft-varme-værker rundtomkring, og hvis de blev byttet ud med atomkraftværker, var det CO2-frit, og infrastrukturen var på plads – vi rammer virkeligheden – og det skal vi have løst, hvis vi skal i mål.

Jeg anerkender fuldt ud, at alle dem, der sidder her i dag, har sagt, at vi skal nå 70 pct. Det når vi forhåbentlig. Jeg er ikke sikker på, at vi når det i 2030, det bliver jeg bare nødt til at sige som en af dem, som godt kan tillade sig at sige det, fordi jeg er uden for aftalen. Det, der også er virkeligheden, er, at vi har sat os et mål i 2030, og der skal Socialdemokraterne faktisk have ros, for de sagde – det var der, de fik skudt det med en hockeystav i skoene – at de kendte noget af vejen, og det sidste vidste de ikke rigtig. Nu har de så købt ind på det. Men det er dyrt at gøre tingene forhastet. Landbruget sagde det i dag, og hvis vi nu også havde sagt, at vi skulle nå de her reduktionsmål over 20 år, kunne vi have gjort det, uden at det ville koste skatteborgerne en krone. Landmændene ville gerne være med til det. Men når vi skal nå det i 2030, koster det 3 mia. kr. om året, og  cirka. 3 mia. kr. om året er så 500 kr. i skat, og det svar har jeg jo efterspurgt tidligere. Hvad koster det her for en almindelig dansker? Vi har siddet i Folketingssalen og ville godt sige de fede ting, vi har læst meningsmålingerne og har sagt, at klima er det nye sorte, så det er dér, vi får stemmerne. Så vi er alle sammen for klimaet, vi er alle sammen grønne. Det er vildt, som alle folk lige pludselig blev grønne. Nu er DF her ikke, men de blev også grønne lige pludselig. Mette blev grøn, før hun var rød.

Vi glemte virkeligheden, og det er det, jeg er bekymret for. Lige nu får vi de her redegørelser, og vi glemmer lidt virkeligheden. Vi glemmer lidt de der helt basale ting som problematikker omkring f.eks. at grave hul i jorden, som vores fine mål herinde har lagt op til. Og der giver jeg fru Mona Juul ret, det er regeringen, der skal finde ud af, hvordan vi løser det. Det er det. I har banket os i hovedet med, at I har flertal, lige siden Folketinget blev sat, og på det første møde, jeg havde med en minister, fik jeg at vide, at hvis ikke jeg sagde ja til det, regeringen kom med, kunne jeg ikke være med til de næste forhandlinger. Og det må jo betyde, at hvis man kan gøre sådan, er man også dem, der bestemmer, og hvis man bestemmer, er det jo bare at komme i gang. Men det er jo komplekst, vi ved godt, det er komplekst, for vi rammer virkeligheden.

Jeg synes, det er nogle gode redegørelser. Jeg synes, det er synd, at alting bliver pakket ind i klima. Kilometerafgift var klima, men det er 0 pct. klima og 100 pct. skat. Men det hele bliver pakket ind i klima, og vi slår det hele sammen som klima. Energi er vigtig for sig selv, og vi kunne godt have lavet en redegørelse for det alene. Jeg ved godt, jeg ikke har haft tid til at være i udvalget, men den ene stemme, jeg har, havde jo ikke flyttet det her.

Kl. 20:43

Men klima for sig selv, energi for sig selv. For det er fuldstændig korrekt, som det er blevet sagt heroppefra, energi er også sikkerhedspolitik. Nu oplevede vi jo – Gud forbyde, at det vil ske igen for et andet land – at Rusland lige pludselig ikke var den der venlige kæmpe østpå længere, og pludselig kunne vi ikke sørge for at holde vores egne borgere varme om vinteren. Gud forbyde, at det havde været en isvinter, det havde været frygteligt. Energipolitik er sikkerhedspolitik. Derfor tror jeg også, vi skal til at gentænke, om det kun skal være vindmøller og solceller, eller om vi rent faktisk skal smide den der nej tak til atomkraft-badge ud og så sige, at atomkraft måske kunne være en løsning. Hvorfor? Fordi det er en stabil, CO2-fri energikilde. På de dage, hvor vi har nok sol, kan vi lave noget carbon capture på den, vi kan da suge noget CO2 ud. Det skal bare bruge energi, og det ved ministeren jo godt. Man kan godt suge CO2 ud af luften igen, men det bruger bare en masse energi. Men hvis vi nu har en masse dejlige atomkraftværker, som bare stod og lavede energi, kunne de også suge noget af det ud. Så kunne vi putte det ned i undergrunden, for den danske undergrund egner sig vældig godt til carbon capture, det gør den rigtig mange steder. Så det tror jeg er en god løsning.

Det eneste, der faktisk har glædet mig i dag, var, at regeringen er kommet med, at vi bare skal bruge noget mere biobrændsel. Det er jeg jo glad for, for jeg er stor bilentusiast og har både gamle Corvetter og dieselbiler derhjemme, og hvis det er en del af løsningen også i 2030, kommer jeg til at støtte meget op om det, for så bliver det lige pludselig med en finger nede i mulden, nede i virkeligheden. Vi kommer ikke i mål, vi kommer ikke til at have nok mennesker, der kan grave kablerne ned, og det er virkeligheden. Men selvfølgelig skal vi ikke give op, for vi skal jo derhen. Som fru Theresa Scavenius siger, er det også noget moralsk. Kim fra Nye Borgerlige, er du mere bekymret for Jens ude i Vestjylland, end du er for en, der bor i Sahara? Ja, jeg vil modsat fru Theresa Scavenius vælge Jens ude i Vestjylland, det ville jeg, og sige, at jeg godt kunne leve med, at Jens ikke skulle suges tør for penge, fordi vi død og pine skal nå et tåbeligt mål rent økonomisk til 2030. Det kunne jeg godt leve med. Det er jeg godt klar over jeg ikke kan få flertal for, men jeg kunne godt leve med det. Vi skal også være store nok til at se hinanden i øjnene og sige, at vi kommer forskellige steder fra. Det bliver vi nødt til at se i øjnene. Så jeg vil ikke sådan være efter jer, for jeg synes virkelig, at alle er kommet med rigtig, rigtig gode indspark, og det gælder helt fra Enhedslisten og næsten til ministeren, men tæt på.

Men jeg tror, vi enten skal sætte tempoet gevaldigt op, og det er ikke for at beskylde regeringen for noget, men det er jer, der har serveretten, eller også skal vi måske til at have en snak med vores vælgere om, hvad det koster. Det er det første. Hvis vi skal nå det i 2030, hvad koster det så? Hvor mange penge skal du smide efter den næste, du stemmer på, hvis det er det, du vil? Sat over for, hvad det koster i 2031 eller i 2032. Jeg tror, at debatten og den snak, der har været, har været givtig, for den har sat nogle rammer, den har sat mange, store hjerner i Produktionsdanmark til at tænke på, hvordan vi når i mål. Men vi er lige straks i 2025, og der når vi det måske ikke helt, og så lige 5 år senere, altså i 2030, skal vi nå det. Der er masser af gode idéer derude, men jeg er bare bekymret for, om vi når helt i mål med dem til 2030. Og så er jeg meget bekymret, hvis vi sidder herinde og bare blindt siger, at vi sagde 2030, og det skal være 2030, så vi ikke lige har de der 30 sekunder ekstra til at sige, at 2032 er det gode mål, for der gør vi det med hjernen og ikke med maven.

Men tak for en supergod redegørelse, som jeg har nydt. Især har jeg med stor glæde set, at solceller har overhalet havvinden. Det var ikke det, der var planen, det er jeg sikker på. Nye Borgerlige kommer til at stemme for, at du får meget mere havvind. Vi kommer ikke til at stemme for, at du kommer til at få store solcelleparker på land. Mere havvind. Så ser jeg gerne en løsning.

Det kunne være, at ministeren kunne besvare et enkelt spørgsmål, og det er bare for min egen nysgerrigheds skyld, det er ikke fra partiet, men den der energiø, der skulle bygges over mod England, hvornår bliver den første slæbepram sat derud, og hvornår bliver der smidt sand i vandet til den? Den synes jeg er forsvundet en lille smule, og det var da også noget af en gimmick, som sjovt nok blev brugt og kastet i hovedet på os som noget, man skulle bruge i en valgkamp. Og se, det er der, problemet er, vi har brugt det her klima i en valgkamp, men vi har glemt at spørge den lokale entreprenør, om han havde nogen, der kunne grave et hul. Tak for det.

Kl. 20:47

Formanden (Søren Gade):

Tak for det. Der er foreløbig to korte bemærkninger. Det er først fra fru Theresa Scavenius, Alternativet. Værsgo.

Kl. 20:47

Theresa Scavenius (ALT):

Tak til ordføreren for den her meget ærlige tale og også det her med, at vi har forskellige prioriteringer, og at det er helt fair. Det er så dem, som det er interessant at diskutere, og så kan vi jo samtale om dem og måske overbevise hinanden lidt, og der er forskellige hensyn.

Grundlæggende er jeg meget enig i ordførerens fokus på at have borgeren i centrum. Jeg synes, at der er alt for lidt fokus på det. Der bliver lavet alt for meget politik, som er sådan økonomisk baseret på, at man forfordeler de store økonomiske interesser og slet ikke ser den enkelte borger. Og det gælder altså både i forhold til den grønne omstilling, men altså også i forhold til mange andre områder. Vi er jo netop sådan nogle, der går ind for både energifællesskaber, men også for billigere kollektiv trafik, og i det hele taget for at sørge for, at der er mindre forurening.

Man skal huske på, at for den enkelte borger er det jo også rigtig dyrt at være forbruger i det sorte samfund. Altså, det er jo det her med, at det tit bliver italesat sådan, at det er det grønne, der er dyrt, men faktisk er det jo omvendt; det er det sorte samfund, som forurener meget, og som har rigtig mange ekstraomkostninger. Et eksempel er det her med – det er så dog mere i forhold til miljødelen – at det skaber luftforurening, som er skadelig for folkesundheden, og det tænker jeg måske at ordføreren også interesserer sig for. Og så er der bare en lille ting i forhold til affaldslovforslaget, som jo netop nok vil øge luftforureningen og dermed øge antallet af mennesker, der dør af luftforurening, dvs. have en negativ effekt på folkesundheden.

Kl. 20:48

Formanden (Søren Gade):

Ordføreren.

Kl. 20:48

Kim Edberg Andersen (NB):

Jeg når ikke at svare på det hele, fru Theresa Scavenius. Vi er jo ikke enige om selve idéen i det, men vi er enige om, at borgerne betaler prisen i stor stil. I forhold til hvordan vi så når derhen, er fokus nok lidt mindre på stat og lidt mere på menneske i vores tilgang til det.

I forhold til affaldsaftalen er der jo i dag blevet argumenteret fuldstændig validt, ud fra at vi jo bare importerer noget mere affald og brænde. Jeg blev inviteret ned at se en pram, der var kommet til København, med en mængde affald, så det kan jo svare sig allerede nu. Så der er ingenting i sol og måne, der siger, at det holder vi op med. Vi importerer bare noget mere, hvis ikke vi må brænde vores eget af eller vi kommer i konkurrence. For det er lukrativt at brænde affald af, og tyskerne eller englænderne har sikkert noget, de gerne vil sælge os, hvorved vi kan få øget vores lokale varmeværk med de importerede varer.

Så virkeligheden er, at jo, det rammer ganske almindelige mennesker, og det, jeg så i den vinter, vi er kommet igennem, var grimt. Altså, det var jo mødre og fædre med børn ude i huse, der måske ikke var for godt isoleret, som gik for lud og koldt vand og sad med stearinlys for at holde varmen.

Kl. 20:49

Formanden (Søren Gade):

Fru Theresa Scavenius.

Kl. 20:50

Theresa Scavenius (ALT):

Ja, det er også nogle af de ting, jeg er meget bekymret over, både ud fra et forsyningssikkerhedsmæssigt perspektiv, men netop også ud fra, hvordan vi overhovedet skal få vores samfund til at fungere, hvis vi ligesom taber flere og flere mennesker på gulvet. Derfor er jeg også rigtig glad for, at ordføreren siger det her med, at klima er blevet meget sådan et valgkampstema, men man glemmer det altså, når man så skal stemme for f.eks. en affaldslov.

Så jeg vil bare kvittere for de gode samtaler, og måske kan jeg overbevise ordføreren hen ad vejen om, at vi faktisk har nogle af de samme bekymringer. Jeg ser det så ud fra, at vi bliver nødt til at lave noget mere klimapolitik for at sikre borgernes ve og vel bedre.

Kl. 20:50

Formanden (Søren Gade):

Ordføreren.

Kl. 20:50

Kim Edberg Andersen (NB):

Tak for det. Jeg er jo altid villig til at forsøge at opnå, at vi bliver enige. Vi bliver også enige nogle steder – det er jeg sikker på – på trods af at vi ellers er så langt fra hinanden.

Men der er en helt reel bekymring. Hvad angår forsyningen, ved vi, at Udkantsdanmark sidste år havde store problemer med at købe træbriketter. Jeg kan huske den tidligere minister, der sagde, at nu skulle han søreme skaffe nogle træbriketter, og han har ikke skaffet dem endnu. Så jeg kunne jo godt tænke mig, at den her minister sørgede for, at lagrene blev fyldt inden den næste vinter, for virkeligheden er, at de ikke når at få sat varmepumper op eller få alternativ energi til næste vinter. Det kan jo blive en isvinter, og det er også noget, regeringen har et ansvar for allerede nu.

Kl. 20:51

Formanden (Søren Gade):

Hr. Stinus Lindgreen, Radikale Venstre, værsgo.

Kl. 20:51

Stinus Lindgreen (RV):

Tak for talen. Der er jo flere ting, vi er enige om på tværs herinde. Altså, bekymringen for borgerne rundtomkring i landet og for folk, der ikke har råd til at varme deres hjem op, er vi alle sammen enige om er et problem. Vi er muligvis ikke enige om vejen til løsningen, men problemet er vi jo enige om. Og det er det, jeg synes er så skønt ved det danske folkestyre: at vi alle sammen har en idé om, at vi gerne vil have et bedre samfund. Vi er ikke nødvendigvis enige om, hvad det er i detaljen, eller hvordan vi kommer derhen.

Ordføreren nævnte et par gange, at vi glemmer virkeligheden – vi, der er med i aftalen, glemmer virkeligheden, når vi sidder og snakker om alle de her forskellige klimamål. Det er uklart for mig, og det er jo nok, fordi jeg er ny her i forsamlingen – jeg sad hurtigt og prøvede, om jeg kunne finde det på hjemmesiden – men jeg kunne godt tænke mig at høre: Kan ordføreren gøre mig klogere på Nye Borgerliges holdning til virkeligheden, altså klimarapporter fra FN osv.? Altså hvad er ordførerens opfattelse af klimaproblemet? Er det et reelt problem, eller er det ikke noget, vi ikke behøver at bruge så meget krudt på, som vi gør herinde?

Kl. 20:52

Formanden (Søren Gade):

Ordføreren.

Kl. 20:52

Kim Edberg Andersen (NB):

Jamen vi kan sagtens bruge krudt på det herinde, hr. Stinus Lindgreen. Det kan vi godt. Men når vi sætter os urealistiske mål, i forhold til hvor hurtigt vi kan grave sådan noget simpelt noget som kabler ned i jorden, er jeg bare ked af at sige, at så skal vi gentænke det herinde. Og det var ikke ment til dem, der var med i aftalen. Det var sådan ment generelt herinde, også Nye Borgerlige. I kunne bare være kommet og have spurgt tidligere. Så havde vi også sagt tidligere til jer, at det ikke kan nås at grave kabler ned. Så det er bare en lavpraktisk ting, jeg siger.

Om klimaproblemet er reelt eller det ikke er, jamen det er det sikkert. Er det hele menneskeskabt? Det er jeg ikke sikker på. Skal vi gøre noget ved det? Vi skal jo altid passe på. I gamle dage kaldte vi det miljø. Vi skal passe på naturen. Så hvis vi kan finde en bedre løsning, som skader naturen mindre, er vi da fuldt ud med på den. Det, vi ikke er for, i Nye Borgerlige, er at sige, at det skal død og pine være næste torsdag kl. 12.00, når vi ved, at det ikke er muligt. Det er der, hvor vi gerne vil have, man lige tager tænkehatten på igen og så går ud og ser sine vælgere i øjnene og siger til dem: Hør nu her. Vi er godt nok kommet til at være lige lidt for smarte for at få nogle stemmer. Det bliver altså først i 2032 den 4. marts.

Kl. 20:53

Formanden (Søren Gade):

Hr. Stinus Lindgreen.

Kl. 20:53

Stinus Lindgreen (RV):

Tak for det. Ordføreren nævnte også noget andet, som jeg er meget enig i: Energipolitik er også sikkerhedspolitik, mener jeg ordføreren sagde. Det er jeg enig i. Jeg mener også, at klimapolitik er sikkerhedspolitik. Jeg mener så ikke, at ordføreren har helt ret: Altså, miljø og klima er to forskellige problematikker. Der kan være overlap, men det er to forskellige problematikker.

Men jeg kunne godt tænke mig at høre, hvis nu vi hæver blikket fra Danmark og kigger mere globalt på det: Mener ordføreren, at klimaforandringer er et problem for sikkerhedspolitik globalt set og derved også for Danmark som nation?

Kl. 20:53

Formanden (Søren Gade):

Ordføreren.

Kl. 20:53

Kim Edberg Andersen (NB):

Det kommer an på, om man køber ind på den her påstand om, at det kommer til at vælte ind med klimaflygtninge, kan man sige. Så har jeg jo et forslag om, at vi laver noget, så vi sikrer den ydre grænse for Europa til at starte med. Og så er det jo ikke et kæmpemæssigt sikkerhedsmæssigt problem for os. Det kan være et menneskeligt problem, et moralsk problem – alt det er fint nok, men er det et sikkerhedsmæssigt problem? Det er ikke det, der er problemet med vores energipolitik eller klimapolitik. Det er et problem, hvis vi vil gøre os afhængige af lande som Rusland. Det kan være Tyskland eller Norge, for den sags skyld, der bliver dem, der tager vikingehjelmen på næste gang og angriber os. Det, jeg bare siger, er, at det er kritisk infrastruktur. Vi burde kunne producere vores energi selv, gerne CO2-frit.

Kl. 20:54

Formanden (Søren Gade):

Tak for det. Og der er ikke flere korte bemærkninger. Vi siger tak til hr. Kim Edberg Andersen, Nye Borgerlige.

Vi er nu igennem ordførerrækken, og jeg giver derfor ordet til klima-, energi- og forsyningsministeren.

Kl. 20:54

Klima-, energi- og forsyningsministeren (Lars Aagaard):

Tak, hr. formand. Tak til alle ordførerne for debatten. Vi må lige have talerstolen tilpasset, så den passer til ministerens ringe højde. Regeringen vil nå de fastsatte klima- og energipolitiske mål. Vi vil nå 2025-målet. Vi har peget på øgning af fortrængningskravet, et krav, der sidst blev hævet i transportaftalen med opbakning fra Enhedslisten, Radikale og SF.

Jeg lavede et lille forsøg, da jeg sad og lyttede til talen, og derfor bliver jeg nødt til at komme med en disclaimer, for ministeren har prøvet at regne procentregning selv og ikke fået det verificeret af sit ministerium. Så det kan jo være, at jeg har regnet lidt galt, men alligevel – det er ikke decimalerne, der tæller her – vil jeg sige: Min hovedregning siger mig, at vi har nået 98,5 pct. af 2025-målet.

Det, vi diskuterer nu, er den sidste 1,5 pct. i at nå det. Hvorfor siger jeg det? Jo, for det er alligevel fantastisk, at det, diskussionen i dag – i hvert fald noget af den – har handlet om, er, hvordan vi når målet, med hvilket virkemiddel, og målet er inden for rækkevidde, og regeringen vil nå det. Det er jo ret fantastisk.

Jeg hører ønsket om flere ambitioner, men meget få konkrete forslag til politik, der har reel CO2-effekt. Enhedslisten peger bl.a. på nogle forslag fra en række miljøorganisationer til, hvordan vi kunne nå et 54-procentsmål i stedet for et 50-procentsmål. Og jeg skal ikke gøre det, der står i det forslag, til Enhedslistens politik, men jeg vil måske bare sådan som almindelig folkeoplysning lige nævne nogle af konsekvenserne af det, der står der. Det er f.eks., at vi skal gennemføre en politik, der reducerer, i forhold til fremtidige behov for personbiler, antallet af personbiler i Danmark med 680.000 biler. 680.000 biler – det er immer væk en slat biler.

Der er et forslag om, at vi skal forbyde salg af nye biler med forbrændingsmotorer i 2025. Det har vi haft en debat om i Folketingssalen; det er ikke muligt lovgivningsmæssigt at gøre det, så der er forslag, der simpelt hen ikke lovligt kan gennemføres. Der indgår en markant øgning af diesel- og benzinafgifterne – og jeg kunne blive ved.

Se, alle forslagene ville ganske rigtigt have CO2-effekt, men regeringen er sådan indrettet, at vi bakker op om klimaloven – hele klimaloven – og det vil også sige de balancerende hensyn. Og det er dem, vi skal huske, for hvis vi kun laver klimapolitik med den hårde hånd, hvor det er krav, forbud og afgifter, men vi ikke har den kærlige hånd med, der gør, at vi også tager hånd om de mennesker, hvis livsvilkår bliver ændret, når vi fører klimapolitik, på en god måde, så er det min angst, at vi kommer til at skabe modstand og ikke opbakning.

Jeg har været enormt glad for at lytte til debatten. Det er første gang, jeg som minister har været i en debat som den her. Det her er jo en slags fokusgruppe for sammensætningen af den danske befolkning, og der har været mange forskellige perspektiver, og de er alle sammen relevante at lytte til.

Jeg glæder mig først og fremmest over – og hr. Stinus Lindgreen spurgte til det – at vi i Danmark har en politisk debat, hvor vi graver grøfter, og så har vi en anden politisk debat, hvor vi laver resultater sammen, og min oplevelse er, at begge årer skal være i politik, men at ønsket om at finde løsninger sammen alligevel er den stærkeste åre, og det glæder jeg mig til at fortsætte med.

Forsyningssituationen i Europa er fortsat udfordret; importen af fossil energi fra Rusland er gået ned, men Europa importerer stadig væk meget, meget store mængder fossil energi. En væsentlig del af svaret på det er udbygningen med vedvarende energi. Der kan Danmark noget særligt. Jeg håber, vi snart kan have en aftale om yderligere havvindenergi – det ser jeg frem til. Danmark kan noget særligt der, og det skal vi forfølge.

Kl. 20:59

Det er jo ikke sommerferie endnu, men jeg kunne alligevel ikke undgå under debatten at sidde og tænke på sommerferie. Altså, det jo ikke, fordi jeg sad og trængte til at holde sommerferie, sådan skal det ikke forstås. Men jeg tror, at det for mange danskere er sådan, i takt med at energipriserne er faldet, særlig på el- og gasmarkedet, at krisen er kommet lidt på afstand for os alle sammen. Jeg har derfor et personligt håb for den kommende sommer: Jeg håber, det regner, jeg håber, det blæser. For det kan blive et bidrag til, at Europas energiforsyningssikkerhed er opretholdt. Men jeg siger det, fordi verden altså kan ændre sig, også i de kommende måneder, også inden den kommende vinter, hvor vi kan komme tilbage til, at den del af redegørelserne, som ikke er debatteret så meget i dag, nemlig den energi- og forsyningsmæssige del, kommer til at være mere alvorlig.

Til sidst vil jeg sige til fru Signe Munk: Du refererede en forfatters betragtninger, og det fik mig til at tænke på en andens betragtninger, og jeg husker det, som at det var Ulrik Wilbek – og det er ikke, fordi jeg nødvendigvis vil tage en Venstremand. Han var, som jeg husker det, træner for det danske håndboldlandshold, og han sagde, at der findes to slags håndboldspillere i verden – der er dem, der går på banen og er bange for at tabe, og så er der dem, der går på banen og glæder sig til at vinde, og det er som regel, de sidste, der bliver verdensmestre. Derfor vil jeg bare tillade mig at dele dette: Jeg mener, at der også sker rigtig gode ting, når man kigger ud af vinduet. Vedvarende energi, vind og sol, er faldet dramatisk i pris – vi kan bygge det uden at støtte det. Det er fantastisk. Elbilerne falder hele tiden i pris; de bliver tilgængelige for bredere og bredere dele af den danske befolkning – det er inden for rækkevidde. Prisen på grøn brint ser ud til at falde; det gør det lettere at nå nogle af de sektorer, som er svære at få ud af fossil energi, fordi de ikke direkte kan elektrificeres. Og jeg hører mange stemmer i dansk erhvervsliv, som er villige til at investere endog meget store summer i at lave teknologiudvikling til fremtiden.

Så jeg tillader mig bare at sige uden at være jubeloptimist eller noget, at min livsindstilling nu alligevel er, når jeg går på banen, at jeg hellere vil gå på banen for at vinde, og jeg er ikke drevet så meget af angsten for at tabe. Men der kan man jo have forskellige livsanskuelser. Det gør jo ikke noget, bare vi samles om at lave gode aftaler i fællesskab. Tak til alle for debatten.

Kl. 21:01

Formanden (Søren Gade):

Tak for det. Der er lige en række korte bemærkninger til ministeren. Og inden vi starter på dem, så bare en venlig henstilling om ikke at bruge den direkte tiltaleform – den prøver vi at undgå. Det er bare en venlig henstilling. Den første, der får ordet, er hr. Søren Egge Rasmussen fra Enhedslisten. Værsgo.

Kl. 21:02

Søren Egge Rasmussen (EL):

Tak for responsen, og tak for allerede at begynde at kigge på, hvad de 20 grønne organisationer har lavet af forslag, og vi har jo også et CONCITO-udspil. Så jeg ser frem til, at vi får en god proces, hvor ministeren indkalder til drøftelser og vi får mulighed for at udvælge de bedste forslag til at komme i mål. Og så kan man jo vælge at være ambitiøs og gå op til 54 pct. i stedet for at nøjes med 50 pct. i 2025.

Mit spørgsmål går på: Hvad så i forhold til 2030? For jeg forventer, at der er en bestemt tekst, der bliver vedtaget om et par dage, og at der ikke er flertal for den tekst, som SF, Radikale Venstre, Konservative og Enhedslisten lavet. Men der har vi jo præciseret:

»Samtidig understreger Folketinget, at regeringen har handlepligt til at sikre, at 2030-målet nås.«

Jeg kunne godt tænke mig at høre ministeren, om ministeren kan se, at den handlepligt sådan set er nødvendig at aktivere allerede nu i forhold til 2030-målet, fordi Klimarådet har sandsynliggjort, at vi ikke kommer i mål.

Kl. 21:03

Formanden (Søren Gade):

Ministeren.

Kl. 21:03

Klima-, energi- og forsyningsministeren (Lars Aagaard):

Jeg tror, at spørgeren udmærket er klar over, at den store manko, der er i at have vedtaget politik for at nå 2030-målet, vedrører landbrugssektoren. Og spørgeren ved udmærket godt, at der er nedsat et ekspertudvalg, som sidst på året hører med til at give svaret på det. Og det vil regeringen følge op på, når vi har svaret fra ekspertudvalget.

Kl. 21:03

Formanden (Søren Gade):

Hr. Søren Egge Rasmussen.

Kl. 21:03

Søren Egge Rasmussen (EL):

Tak. Jamen det opfatter jeg sådan, at ministeren ikke mener der er en handlepligt nu. Men vi kan jo komme en situation, hvor regeringen ikke rigtig tør gennemføre noget, som sikrer, at landbruget bidrager CO2-mæssigt. Altså, det er jo fuldstændig uvist. Jeg vil bare gøre opmærksom på den der handlepligt, for sådan set er også en flertalsregering jo forpligtet til overholde klimaloven. Vil ministeren ikke vedstå, at klimaloven altså også gælder for en flertalsregering?

Kl. 21:04

Formanden (Søren Gade):

Ministeren.

Kl. 21:04

Klima-, energi- og forsyningsministeren (Lars Aagaard):

Regeringen vil følge op på landbrugsaftalen og nå målet for 2030. Det er lagt frem. Og Klimarådet anerkender, at den her regering er den første regering, der har anvist en vej. Så er det rigtigt, at Klimarådet også siger noget andet, nemlig at der er usikkerhed om en række af punkterne. Et af punkterne er CO2-fangst og -lagring, og det er et af fokusområderne for mig at bidrage til, at risiciene bliver sat ned. Så regeringen handler.

Kl. 21:05

Formanden (Søren Gade):

Fru Theresa Scavenius, Alternativet.

Kl. 21:05

Theresa Scavenius (ALT):

Tak for ministerens bemærkninger. Jeg synes, det er rigtig interessant, at ministeren siger det her med det balancerede hensyn, og han nævner så i den sammenhæng det her med, at det er borgerne, vi skal fokusere på. Så mit spørgsmål er bare helt konkret: Hvad betyder det så i forhold til affaldsloven, som jo netop vil have nogle negative effekter for kommunernes økonomi? Så hvis det handler om at balancere klima med borgernes økonomi, hvilket jo kan være et argument, så er affaldsloven i hvert fald et eksempel på det modsatte.

Og et relateret spørgsmål: Jeg kunne se, at ministeren i går har udtalt til DR, at ministeren vil kigge på, hvis det var rigtigt nok, at der ikke var de CO2-reduktioner, som vi forventede, da der blev lavet en politisk aftale. Hvornår vil ministeren kigge på det? Og jeg synes faktisk, at det var mest hensigtsmæssigt, hvis det var, før loven blev vedtaget, sådan at vi kunne have et mere korrekt oplyst grundlag at træffe en beslutning ud fra.

Kl. 21:06

Formanden (Søren Gade):

Ministeren.

Kl. 21:06

Klima-, energi- og forsyningsministeren (Lars Aagaard):

Det er ministeriets vurdering, at konkurrenceudsættelse af affaldssektoren vil medføre lavere omkostninger på affaldsgebyret og vil medføre en lavere varmeregning. Så det giver samlet set en besparelse for borgerne.

I forhold til det andet spørgsmål om, hvornår der skal følges op, har vi jo en enighed blandt de partier, der står ved de forlig, de indgår, at det vil vi overvåge og følge, og det vil selvfølgelig ske løbende, i takt med at vi bevæger os fremad. Så det kan jeg ikke sætte nogen fast dato på. Men vi vil løbende overvåge, om der sker den forventede kapacitetstilpasning – og hvis ikke, så fremgår det jo af aftalen med partierne, at vi vil vende tilbage og kigge på yderligere tiltag, der kan sikre, at det, der er formålet med aftalen, nemlig at reducere den danske affaldsforbrændingskapacitet, også kommer til at ske.

Kl. 21:07

Formanden (Søren Gade):

Fru Theresa Scavenius.

Kl. 21:07

Theresa Scavenius (ALT):

Men hvordan forholder ministeren sig så til, at der er nogle kommuner, hvor man simpelt hen bliver så hårdt presset på økonomien – som f.eks. Frederiksberg eller nogle af de nordsjællandske kommuner – og vil miste rigtig mange penge, som så skal findes et eller andet sted i kommunebudgettet? Det vil jo gå ud over borgerne et sted – det er det ene spørgsmål.

Det andet er egentlig om noget andet, nemlig det her med, at sol og vind er blevet så billigt. Hvordan kan ministeren forsvare, at vi laver en ny udbudsrunde, som laver mere fossil energi, netop når sol og vind er så billigt og vi kan lave en billig grøn omstilling? Og som den sidste bemærkning vil jeg bare lige bruge anledningen til at sige, at Alternativet kan støtte det forslag til vedtagelse, som Signe Munk og andre har skrevet.

Kl. 21:07

Formanden (Søren Gade):

Ministeren.

Kl. 21:07

Klima-, energi- og forsyningsministeren (Lars Aagaard):

Det er sådan, at der blandt de partier, der står ved de aftaler, som de indgår, på affaldsområdet, er en enighed om, er der afsat 200 mio. kr., og hvis ikke det er tilstrækkeligt, kigger vi på det igen. Det var den ene del af svaret.

Ordføreren spørger også til miniudbuddet i Nordsøen. Det er sådan, at det indgår i Nordsøaftalen, og det var en præmis for Nordsøaftalen, at miniudbud kunne gennemføres og skulle gennemføres, hvis der blev ansøgt om det, og hvis dem, der ansøgte, levede op til kriterierne. Det er tilfældet her. Den produktion, som så vil komme fra EU's territorie, vil være et bidrag til at sikre EU's langsigtede forsyningssikkerhed. EU vil bruge naturgas i en overskuelig årrække, altså mange år endnu, og derfor er det i virkeligheden bare et spørgsmål om, om vi ønsker, at den gas skal komme fra Putin uden for EU, eller om vi ønsker, at den gas skal komme fra EU. Og der er regeringens holdning klar: Af de valgmuligheder foretrækker vi, at den gas, som Europa kommer til bruge, bliver produceret i EU.

Kl. 21:08

Formanden (Søren Gade):

Fru Mona Juul, Det Konservative Folkeparti.

Kl. 21:08

Mona Juul (KF):

Tak for det. Og tak til ministeren. Jeg tror, vi er mange, der gerne vil vinde kampen – det er der ikke nogen tvivl om. Og jeg tror også, at ministeren skal se sådan et toptunet klimaordførerskab, der er her. Så lad os endelig mose på.

Jeg lyttede mig til, at regeringen er meget optaget af 2025-målet, ligesom vi andre er. Hvornår bliver vi indkaldt til forhandlinger om det?

Kl. 21:09

Formanden (Søren Gade):

Ministeren.

Kl. 21:09

Klima-, energi- og forsyningsministeren (Lars Aagaard):

Regeringen vil snart indkalde til forhandlinger om fortrængningskravet. Så det kommer snart.

Kl. 21:09

Formanden (Søren Gade):

Fru Mona Juul.

Kl. 21:09

Mona Juul (KF):

Tak for det utrolig upræcise svar. Måske ministeren kunne tænke sig at svare på, om regeringen har andre forslag end det høje fortrængningskrav, og om det forslag lever op til kriterier for, hvad sådan nogle forslag egentlig skal indeholde i forhold til at være grønne nok?

Kl. 21:09

Formanden (Søren Gade):

Ministeren.

Kl. 21:09

Klima-, energi- og forsyningsministeren (Lars Aagaard):

Altså, opgørelsesmetoderne af fortrængningskravet er ikke noget, regering opfinder – det er jo fastsat fagligt. Og i forhold til, om regeringen har andre forslag, vil jeg sige, at regeringen jo har fremlagt – og det er også det, fru Mona Juul har efterspurgt – hvad vores forslag er. Og det er det, vi vil tage udgangspunkt i, når dialogen med partierne tages.

Kl. 21:10

Formanden (Søren Gade):

Den næste, som har bedt om ordet, er fru Signe Munk, Socialistisk Folkeparti. Værsgo.

Kl. 21:10

Signe Munk (SF):

Tak for ordet. Jeg sad og spekulerede over, om man skulle arbejde videre på ministerens sportsterminologi. Jeg kan informere ministeren om, at jeg har spillet fodbold, siden jeg var 11 år, og jeg tror, at i hvert fald en og nok også flere fodboldtrænere har ment, at jeg ligesom var bedst, når vi var bagud, og det har faktisk bragt mig til at sidde på bænken i Danmarks bedste kvindeliga. Så lidt kan man også som SF'er, selv om man anerkender, at situationen er svær. Og det er egentlig det, der er pointen, nemlig at vi bliver nødt til at forstå den alvorlighed, vi står i rent klimapolitisk, for at lave den politik, der skal til.

Men så til det mere seriøse: Jeg kan forstå på ministeren, at regeringen ikke er klar til at kigge på øgede dieselafgifter og ikke er klar til at fremme et forbud mod salg af nye diesel- og benzinbiler. Okay, fair nok, så er vi da kommet så langt. Men er man så klar til at kigge på f.eks. en afgift på lavbundsjorder eller kigge på nitrifikationshæmmere, som også er en del af forslaget fra Concito, eller at fremrykke biogasudbuddet? Der er jo flere ting, der kan gøre noget for at reducere klimagasudledningen i 2025, end det, ministeren selv nævnte fra talerstolen.

Kl. 21:11

Formanden (Søren Gade):

Ministeren.

Kl. 21:11

Klima-, energi- og forsyningsministeren (Lars Aagaard):

Ja, altså, regeringen har lagt sit forslag frem om en øgning af fortrængningskravet, og når vi kommer til dialogen om det, hører jeg gerne, hvad partierne har af andre forslag, og så vil vi drøfte det i den proces. Jeg afviser i princippet ikke noget på forhånd, men jeg har lagt frem, hvad der er regeringens forslag.

Kl. 21:11

Formanden (Søren Gade):

Fru Signe Munk.

Kl. 21:11

Signe Munk (SF):

Skal man forstå det med forhandlinger snarest muligt som forhandlinger inden sommerferien?

Kl. 21:11

Formanden (Søren Gade):

Ministeren.

Kl. 21:11

Klima-, energi- og forsyningsministeren (Lars Aagaard):

Ja.

Kl. 21:11

Formanden (Søren Gade):

Den næste, der har bedt om ordet, er hr. Stinus Lindgreen, Radikale Venstre. Værsgo.

Kl. 21:12

Stinus Lindgreen (RV):

Tak for ordet, og tak for talen. Nu er der blevet refereret både forfattere og håndboldtrænere, kan jeg forstå. Tidligere blev der refereret til coronahåndteringen i forbindelse med det her. Det minder mig om et andet citat fra nogen, der arbejdede lidt tættere på: »Håb er ikke nogen strategi.« Til dem, der ikke var i Folketinget i sidste periode, var det ovre fra Statsministeriet, at det kom. Og det er jo rigtigt. Og jeg hører også, at ministeren anerkender, at der er usikkerheder omkring mange af de elementer, der ligger i regeringens plan. Der er usikkerheder i forhold til eksempelvis carbon capture; det hørte jeg også at ministeren forleden var ude at kommentere på. Klimarådet har påpeget, at der er usikkerheder. Der er vist en vej, men det er ikke givet, at vejen fører til målet.

Så jeg vil bare høre, om man – ud over ministerens følelse i maven, og at han går efter det her for at vinde og håber på det bedste – kan blive lidt mere konkret. Altså, hvor sikker er ministeren på, at vi rent faktisk når de mål, vi har aftalt? For jeg er ikke sikker med det, regeringen har lagt frem.

Kl. 21:12

Formanden (Søren Gade):

Ministeren.

Kl. 21:12

Klima-, energi- og forsyningsministeren (Lars Aagaard):

Det er jo næsten et journalistisk trickspørgsmål, der her stilles. Det er sådan, når man laver en fremskrivning til 2030, at så modtager regeringen den, forudsætningerne lægges frem, det er i høring, der kommer fagligt tilbagespil, og der er dialog. At bilde nogen ind – og det tror jeg heller ikke at spørgerens parti kan – og påstå, at der ikke er usikkerheder, og at verden kan ikke kan forandre sig frem mod 2030, vil da være helt forkert. Helt forkert. Energipriserne kan falde, de kan stige, der kan komme teknologiudvikling, og der kan komme andre ting.

Derfor er den måde, regeringen arbejder på, helt i henhold til klimalovens årshjul. Det er, at vi gør status hvert år og tager bestik og korrigerer kursen. Det skal vi gøre. Sidste år, tror jeg det var, kommenterede CONCITO den daværende regerings klimafremskrivninger, og de havde to kritikpunkter, som tit bliver glemt, nemlig at man undervurderede, hvor hurtigt udbredelsen af elbiler kom til at foregå, og hvor hurtigt udfasningen af naturgas kom til at foregå. Der lå altså en vurdering, som regeringen modtager fra centraladministrationen, og som var for pessimistisk.

Så det seriøse svar på det her er: Ja, selvfølgelig er der usikkerheder, men spørgsmålet er, hvordan man arbejder med det. Det gør vi løbende, og vi adresserer de største usikkerheder. Klimarådet har bl.a. peget på ccs, og derfor har jeg fokus på, om vi kan minimere de usikkerheder. Men at nogle vil påstå, at de kan forudse, præcis hvad der sker fra nu af og til 2030, opfatter jeg som halvuseriøst.

Kl. 21:14

Formanden (Søren Gade):

Hr. Stinus Lindgreen.

Kl. 21:14

Stinus Lindgreen (RV):

Tak. Det var overhovedet ikke pointen. Selvfølgelig er der altid usikkerheder. Der er jo ingen af os, der kan forudse, hvad der kommer til at ske bare den næste måned. Det var ikke pointen.

Pointen er, om det gør noget indtryk, at rigtig mange peger på, at det er usikkert, om det, der er lagt frem, er nok. Ministeren har nævnt nogle gange, og det er jeg enig i, at det er en balance. Altså, man kan ikke bare hæve afgiften helt vildt meget, uden at det får nogle andre konsekvenser – fuldstændig enig. Omvendt kan vi heller ikke komme uden om, at det her kommer til at ændre folks vaner. En del af det er vel, at vi skal ændre vores vaner, ændre, hvordan vi spiser, hvor meget vi flyver, hvor meget vi kører i bil. Er ministeren ikke enig i det? Det handler også om at lave nogle tiltag, som rent faktisk påvirker folks vaner.

Kl. 21:15

Formanden (Søren Gade):

Ministeren.

Kl. 21:15

Klima-, energi- og forsyningsministeren (Lars Aagaard):

Jo, jeg tror såmænd, at vi i fremtiden, når vi bevæger os 7 år frem, har nogle andre vaner i Danmark end dem, vi har i dag. Men jeg er heller ikke sådan optimistisk, i forhold til om danskerne vil acceptere at leve i et land, hvor adgangen til en personbil ikke er til stede. Det tvivler jeg på går. Det er bare for at tage et eksempel. Derfor er en del af svarene på det her, at i takt med at den teknologiske udvikling kommer – og det er jo fantastisk med den udvikling, der er på elbilerne – kan vi godt begynde at se det Danmark for os, hvor transport f.eks. kan blive drevet af grøn energi og ikke sort energi, og det ligger også i fremskrivningerne mod 2030. Det er jo fantastisk. Så der vil altid for os her i Folketinget, når vi skal gøre det ansvarligt, være et samspil med, hvordan verden udvikler sig uden for dette lokale, hvad de teknologiske muligheder er, og hvordan det rammer folks hverdag. Derfor bliver vi også nødt til at have de balancerede hensyn i klimaloven lige så stærkt i hovedet som det, der er helt åbenlyst, nemlig at vi skal nå de fastsatte klimamål.

Kl. 21:16

Formanden (Søren Gade):

Tak for det. Der er ikke flere korte bemærkninger. Vi siger tak til klima-, energi- og forsyningsministeren.

Der er ikke flere, der har bedt om ordet, og derfor er forhandlingen sluttet.

Afstemningen om de fremsatte forslag til vedtagelse vil som nævnt først finde sted torsdag den 25. maj 2023.

Kl. 21:16

Meddelelser fra formanden

Formanden (Søren Gade):

Der er ikke mere at foretage i dette møde.

Folketingets næste møde afholdes i morgen, onsdag den 24. maj 2023, kl. 10.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 21:17).


63. møde

Onsdag den 17. maj 2023 kl. 10.00

Dagsorden

1) Spørgsmål om fremme af forespørgsel nr. F 19:

Forespørgsel til klima-, energi- og forsyningsministeren om regeringens fremtidige energi- og forsyningspolitiske initiativer.

Af Lea Wermelin (S), Linea Søgaard-Lidell (V), Karin Liltorp (M), Signe Munk (SF), Lise Bech (DD), Steffen W. Frølund (LA), Mona Juul (KF), Søren Egge Rasmussen (EL), Samira Nawa (RV), Morten Messerschmidt (DF) og Theresa Scavenius (ALT).

(Anmeldelse 16.05.2023).

2) Spørgsmål om fremme af forespørgsel nr. F 20:

Forespørgsel til klima-, energi- og forsyningsministeren om regeringens fremtidige klimapolitiske initiativer.

Af Lea Wermelin (S), Linea Søgaard-Lidell (V), Karin Liltorp (M), Signe Munk (SF), Lise Bech (DD), Steffen W. Frølund (LA), Mona Juul (KF), Mai Villadsen (EL), Samira Nawa (RV), Morten Messerschmidt (DF) og Theresa Scavenius (ALT).

(Anmeldelse 16.05.2023).

3) 1. behandling af beslutningsforslag nr. B 66:

Forslag til folketingsbeslutning om nedsættelse af et udvalg, der skal udrede mænds og drenges ligestillingsudfordringer.

Af Kim Edberg Andersen (NB) m.fl.

(Fremsættelse 14.03.2023).

4) Besvarelse af oversendte spørgsmål til ministrene (spørgetid).

(Se nedenfor).

5) 1. behandling af beslutningsforslag nr. B 87:

Forslag til folketingsbeslutning om at afskaffe forbuddet mod anpartsselskabers brug af crowdfunding.

Af Lars-Christian Brask (LA) m.fl.

(Fremsættelse 17.03.2023).

6) 1. behandling af beslutningsforslag nr. B 88:

Forslag til folketingsbeslutning om at indskrive klima- og naturhensyn i Nationalbankens mandat.

Af Lisbeth Bech-Nielsen (SF) og Signe Munk (SF).

(Fremsættelse 17.03.2023).

7) 1. behandling af beslutningsforslag nr. B 89:

Forslag til folketingsbeslutning om at tilføje et klimamandat til Finanstilsynets formål.

Af Lisbeth Bech-Nielsen (SF) og Signe Munk (SF).

(Fremsættelse 17.03.2023).

1) Til udenrigsministeren af:

Peter Skaarup (DD)

Er det ministerens holdning, at IS-kvinderne og deres børn, som i øjeblikket er i Syrien, skal hentes til Danmark?

(Spm. nr. S 618).

2) Til finansministeren af:

Lotte Rod (RV)

Hvad er ministerens holdning til, at en kommune som Furesø Kommune sidste år bl.a. måtte indføre to yderligere lukkedage i dagtilbud, øge forældrebetalingen i sfo og spare på specialundervisning og PPR for at få budgettet til at hænge sammen og nu tilmed er nødt til at genåbne budgettet?

(Spm. nr. S 616, skr. begr.).

3) Til finansministeren af:

Sigurd Agersnap (SF)

Er det ministerens holdning, at Finansministeriet bør regne med tilbageløb og eventuelt provenu for statskassen ved indgåelse af politiske aftaler, og mener ministeren afledt heraf, at det er i overensstemmelse med aftalen om inflationshjælp, når implementeringen af huslejereduktionen forventes at give et overskud for staten på 80 mio. kr., selv om dette ikke fremgik af aftalen om inflationshjælp?

(Spm. nr. S 617).

4) Til erhvervsministeren af:

Jens Meilvang (LA)

Mener ministeren, at der er behov for at lempe kravene til bankernes behandling af små foreninger ud over de lempelser, som allerede er gennemført?

(Spm. nr. S 571).

5) Til erhvervsministeren af:

Peder Hvelplund (EL)

Henset til de enorme konsekvenser for de berørte medarbejdere og deres familier og for lokalsamfundet, som Danish Crowns beslutning om lukning af slagteriet i Sæby medfører, vil ministeren så tage initiativ til, at alle muligheder udtømmes for at bruge EU´s globaliseringsfond til at sikre omskoling af og videreuddannelse for de fyrede medarbejdere, med henblik på at skabe bedre mulighed for fremtidig beskæftigelse for disse?

(Spm. nr. S 582).

6) Til børne- og undervisningsministeren af:

Lotte Rod (RV)

Hvad er ministerens holdning til, hvad der skal ske, for at alle børn i Danmark får en god vuggestue?

(Spm. nr. S 614, skr. begr.).

7) Til børne- og undervisningsministeren af:

Nanna Høyrup (ALT)

Vil ministeren – i lyset af rapporten om kvaliteten i vores vuggestuer – indføre en praksis, hvor normeringens betydning inkluderes, så det fremadrettet bliver obligatorisk for ministeriet og de forskellige samarbejdspartnere at forholde sig til det, når der arbejdes med at udvikle tiltag og materiale målrettet at øge kvaliteten i vores daginstitutioner, eksempelvis i forbindelse med kompetenceudvikling af pædagogisk personale?

(Spm. nr. S 615).

8) Til digitaliseringsministeren af:

Lisbeth Bech-Nielsen (SF)

Mener ministeren, at digital inklusion skal være lig med borgernes assimilation, således at borgerne skal ændre sig og blive digitale, i stedet for at systemet ændrer sig og gør det muligt for både digitale, mindre digitale og ikke digitale borgere at være en del af samfundet på lige vilkår?

(Spm. nr. S 598).

Kl. 10:00

Meddelelser fra formanden

Fjerde næstformand (Karina Adsbøl):

Mødet er åbnet.

I dag er der følgende anmeldelse:

Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Peter Kofod (DF), Sascha Faxe (ALT), Kim Edberg Andersen (NB) og Aaja Chemnitz (IA):

Beslutningsforslag nr. B 120 (Forslag til folketingsbeslutning om et stop for techindustriens kommercielle udnyttelse af danske børn og unge (borgerforslag)).

Titlen på den anmeldte sag vil fremgå af www.folketingstidende.dk (jf. ovenfor).

Det første punkt på dagsordenen er:

1) Spørgsmål om fremme af forespørgsel nr. F 19:

Forespørgsel til klima-, energi- og forsyningsministeren om regeringens fremtidige energi- og forsyningspolitiske initiativer.

Af Lea Wermelin (S), Linea Søgaard-Lidell (V), Karin Liltorp (M), Signe Munk (SF), Lise Bech (DD), Steffen W. Frølund (LA), Mona Juul (KF), Søren Egge Rasmussen (EL), Samira Nawa (RV), Morten Messerschmidt (DF) og Theresa Scavenius (ALT).

(Anmeldelse 16.05.2023).

Sammen med dette punkt foretages:

2) Spørgsmål om fremme af forespørgsel nr. F 20:

Forespørgsel til klima-, energi- og forsyningsministeren om regeringens fremtidige klimapolitiske initiativer.

Af Lea Wermelin (S), Linea Søgaard-Lidell (V), Karin Liltorp (M), Signe Munk (SF), Lise Bech (DD), Steffen W. Frølund (LA), Mona Juul (KF), Mai Villadsen (EL), Samira Nawa (RV), Morten Messerschmidt (DF) og Theresa Scavenius (ALT).

(Anmeldelse 16.05.2023).

Kl. 10:00

Fjerde næstformand (Karina Adsbøl):

Hvis ingen gør indsigelse mod fremme af disse forespørgsler, betragter jeg Tingets samtykke som givet.

Det er givet.

Det næste punkt på dagsordenen er:

3) 1. behandling af beslutningsforslag nr. B 66:

Forslag til folketingsbeslutning om nedsættelse af et udvalg, der skal udrede mænds og drenges ligestillingsudfordringer.

Af Kim Edberg Andersen (NB) m.fl.

(Fremsættelse 14.03.2023).

Kl. 10:01

Fjerde næstformand (Karina Adsbøl):

Jeg kan forstå, at ordføreren ønsker 2 minutter til begrundelse af forslaget. Værsgo til ordføreren for begrundelse.

Kl. 10:02

Begrundelse

(Ordfører for forslagsstillerne)

Kim Edberg Andersen (NB):

Tak for det. Hvorfor nedsætte et udvalg til at kigge på mænds ligestilling? Det kan man godt tænke, hvis man sidder i et Ligestillingsudvalg, hvor jeg har følelsen af, at vi faktisk har opmærksomhed på det, men har vi viden nok om det? Det er der, min problemstilling er. Som mand i et Ligestillingsudvalg bliver jeg nødt til at sige, at der bare er nogle ting, som mænd oplever og som drenge oplever i deres liv, hvor tal og statistikker viser tingene, men vi ved faktisk ikke sådan rigtig, om vi har alle farverne på paletten med, i forhold til hvad der er problemstillinger for mænd og for drenge i vores samfund.

Man kan nævne dem. Vi snakker om dem. Jeg har mange ordførerskaber. Vi ved på skoleområdet, at drengene klarer sig dårligere i folkeskolen. Hvorfor gør de det? Jeg er jo fra Nordjylland, så når man kommer til København og oplever mennesker, der bor på gaden, så er det næsten alle sammen mænd, vi ser. Når jeg i min private omgangskreds har oplevet, at der er nogen, der har begået selvmord, har det desværre været mænd begge gange. I situationer, hvor man nok ville sige: Skal man ikke som voksent menneske tage ansvar for sig selv? Jo, det skal man, men jeg tror ikke rigtig, at mænd altid selv er opmærksom på, hvilke problemstillinger de har i livet. Der tror jeg, at kvinder er bedre til at have sociale netværk, vennekredse osv., som hjælper dem. Så det her kommer ud for et reelt ønske om, at vi ligesom i Norge, hvor en rød regering har nedsat et ligestillingsudvalg, gør det samme i Danmark.

Kl. 10:04

Fjerde næstformand (Karina Adsbøl):

Tak til ordføreren. Forhandlingen er åbnet. Så er det ministeren for ligestilling. Værsgo.

Kl. 10:04

Forhandling

Ministeren for ligestilling (Marie Bjerre):

Tak, og tak til Nye Borgerlige for beslutningsforslaget og for muligheden for at drøfte mænd og drenges ligestillingsudfordringer her i Folketingssalen. Netop den kobling mellem mænd og drenge og ligestilling er der i mine øjne et stort behov for at sætte fokus på. For ligesom kvinder og piger møder mænd og drenge også kønnede forventninger, normer og udfordringer, der kan spænde ben for deres lige muligheder.

Men i modsætning til kvinder og piger har vi sjældent set på mænd og drenges udfordringer med kønnede briller, og udfordringer er der ellers nok af, og de spænder også meget bredt. I ni ud af ti dødsulykker på arbejdsmarkedet er det mænd, der dør, syv ud af ti selvmord begås af mænd, tre ud af fire hjemløse er mænd, færre drenge gennemfører ungdomsuddannelser end piger, og de får generelt også lavere karakter. Mænd går ikke til læge så ofte som kvinder og har overdødelighed ved langt de fleste sygdomme, mænd tager stadig kun en mindre del af orloven, og ved skilsmisser bliver de sjældent bopælsforældre. Listen er lang, og udfordringerne er velkendte. Men mens kvinder og pigers udfordringer ofte ses som ligestillingsproblemer, er mænd og drenges problemer bare problemer. Simone de Beauvoir kaldte sit forfatterskabs hovedværk fra 1949 »Det andet køn«. Det rammesatte, hvordan vi siden har set på kvinder og pigers udfordringer med kønnede briller.

Men hvad med det første køn? Jeg mener, at tiden er inde til, at vi ser på og taler om, hvordan maskulinitetsnormer og forventninger til mænd og drenge påvirker deres liv og muligheder. Når mænd går sjældnere til læge eller de tager mindre orlov og sygedage med deres børn, eller når drenge ikke tør åbne op, græde og vise sårbarhed på grund af indgroede normer om en rigtig mand, kan det have store konsekvenser både personligt og for samfundet. Den danske sanger Tobias Rahim skriver i sin sang, at når mænd græder, er det altid i en flaske, i en streg, i en joint, ingen tårer, bare vanvid. Om end forsimplet har Tobias Rahim fat i den lange ende, for mens næsten tre gange så mange kvinder som mænd får psykologhjælp henvist fra egen læge, er tre ud af fire i behandling for misbrug til gengæld mænd. Det er ikke bare et problem, det er et ligestillingsproblem.

Mænd og drenges ligestillingsudfordringer var bl.a. det første, jeg nævnte i min tiltrædelsestale som minister. Det er et område, der ligger mig meget på sinde. Af den grund har jeg bl.a. allerede mødtes med en række eksperter, organisationer og aktører for at få viden, indspark og inspiration. Jeg har også igangsat et arbejde på tværs af en række ministerier, der skal skabe overblik over mænd og drenges ligestillingsudfordringer og behovet for eventuelle nye tiltag. Mit mål er, at arbejdet kan munde ud i en form for en strategi eller en handlingsplan omkring årsskiftet, og en større undersøgelse skal kortlægge mænds øgede risiko for marginalisering og udsathed. Den står VIVE for.

Desuden har Børne- og Undervisningsministeriet nedsat en arbejdsgruppe om betydningen af køn for læring og udvikling. Og sidst, men ikke mindst, har vi med den nye finanslov sikret midler til, at mænd udsat for partnervold får ret til samme hjælp, som voldsudsatte kvinder på krisecentre har. Det mener jeg er en stor ligestillingssejr, og det bidrager til at bekæmpe fordommene om, at mænd ikke kan udsættes for partnervold og have brug for hjælp. Så regeringen er fuldstændig enig i, at der skal sættes fokus på drenge og mænds ligestillingsudfordringer, og vi er sådan set også i gang.

En nedsættelse af et udvalg efter norsk forbillede, en såkaldt mandekommission, risikerer at koste flere millioner kroner, og det vil føre til en langstrakt proces, hvor der først nås frem til konkrete anbefalinger efter en årrække. Det mener jeg egentlig ikke vi har tid til. Regeringen vil gerne i arbejdstøjet, og det er vi.

På den baggrund støtter regeringen ikke det her fremsatte forslag, men der er behov for politisk at sætte yderligere fokus på mænd og drenges ligestillingsudfordringer, og der er behov for, at vi bredt i samfundet begynder at tale om det første køn. Der skal fokus på, hvor strukturer, normer og forventninger kan skabe barrierer for mænd og drenges muligheder for udfoldelse. Forandring tager tid, men det kræver, at vi tager samtalen. Så tak for det.

Kl. 10:09

Fjerde næstformand (Karina Adsbøl):

Tak til ministeren. Der er nogle korte bemærkninger. Den første er til hr. Kim Edberg Andersen, Nye Borgerlige. Værsgo.

Kl. 10:09

Kim Edberg Andersen (NB):

Tak for det. Jeg kender ministeren fra mit lokalområde, og jeg er slet ikke i tvivl om, at den her minister har øje på ligestillingsproblemerne, men det ene udelukker jo ikke det andet. At jeg har en minister, som allerede har nævnt de her ting, som vi ved vi går i gang med undersøge, gør jo ikke, at vi ikke samtidig kan nedsætte et udvalg, der rent faktisk for første gang i Danmark finder alle de ting, vi måske ikke ser. For en ting, jeg ved, er, at det ikke bliver mænd, der kommer ud og fortæller, hvor de rammer de her problemer. Det er jo det, der er det helt store problem med mænd: Vi er opdraget til at være rigtige mænd, som ikke brokker os; det er vi. Så derfor tror jeg faktisk, at det her godt kan være et både-og, at vi så tager dem, der ligger lige for, og som jeg ved at i hvert fald den her minister i regeringen brænder for, og en undersøgelse. Som jeg også har oplevet tidligere, inden jeg kom i Folketinget, havde den tidligere minister måske ikke helt samme situationsfornemmelse og fornemmelse for, at det her var en problemstilling. Så hvorfor er det, at regeringen ikke kan se, at vi godt kan gøre både-og – sætte det i gang, vi allerede ved, og tage den lange undersøgelse samtidig?

Kl. 10:10

Fjerde næstformand (Karina Adsbøl):

Ministeren.

Kl. 10:10

Ministeren for ligestilling (Marie Bjerre):

Ordføreren og jeg deler intentionerne og ambitionerne, og jeg er sådan set også rigtig glad for, at vi har den her debat om, at der også er nogle ligestillingsudfordringer i forhold til mænd og drenge. Så er spørgsmålet: Hvordan får vi løst det bedst? Hvordan får vi bedst sat nogle initiativer i gang? Jeg har allerede haft to dialogmøder med en række interessenter – jeg har også mødtes separat med en række af de her interessenter – og jeg mener, at den bedste vej frem i stedet for er at lave en handlingsplan og en strategi, for vi har jo allerede meget viden på området, vi har allerede igangsat yderligere undersøgelser. Det mener jeg er den rigtige fremgangsmåde i stedet for at nedsætte en kommission eller et udvalg efter norsk forbillede. Der er to ting i forhold til det: Det er dyrt, det kræver finansiering, men det tager altså også noget tid. Derfor synes jeg sådan set for at ramme de intentioner, som vi er enige om, at det er langt bedre at gå i gang allerede nu og lave en strategi eller en handlingsplan. Og det er ordføreren velkommen til at holde mig op på.

Kl. 10:11

Fjerde næstformand (Karina Adsbøl):

Spørgeren.

Kl. 10:11

Kim Edberg Andersen (NB):

Det kan godt være, ministeren siger, at det er dyrt, men vi snakker ganske få millioner kroner. Altså det er jo her inde i Folketinget – undskyld, jeg siger det – bolsjepenge i forhold til, at det her er næsten 50 pct. af Danmarks befolkning. Så jeg køber ikke argumentet, at man synes, det koster for mange penge at få undersøgt mænds ligestillingsproblemer. Det køber jeg ikke.

Jeg synes, det er positivt, at ministeren allerede har sat noget i gang, men jeg bliver nødt til at stå fast på, at det her er en reel problemstilling, så vi har behov for en kommission, der lægger et resultat frem, hvor det er eksperter, der kigger på det, og ikke ansatte i ministerier, som har en tendens til at falde tilbage på det gammelkendte og så kun kigge på ganske få ting.

Kl. 10:12

Fjerde næstformand (Karina Adsbøl):

Ministeren.

Kl. 10:12

Ministeren for ligestilling (Marie Bjerre):

Altså, det her koster jo penge. Hvis vi kigger på den norske model, koster sådan en mandekommission 5,9 mio. kr. årligt, og mig bekendt er der ikke anvist finansiering til det her forslag, så vi bliver nødt til at være ærlige om, at det her koster penge. Det er den ene ting.

Det andet er også, at jeg sådan set ikke mener, det er den rigtige fremgangsmåde, for at nedsætte sådan et udvalg her tager noget tid, og det betyder, at vi først vil få nogle anbefalinger om noget tid. Hvorfor ikke bare gå i gang allerede nu? Og jeg er sådan set i gang. Det synes jeg sådan set er mere fornuftigt. I stedet for at nedsætte yderligere kommissioner og udvalg og ekspertgrupper, så lad os da komme i gang.

Kl. 10:12

Fjerde næstformand (Karina Adsbøl):

Tak. Så er det hr. Mikkel Bjørn, Dansk Folkeparti. Værsgo.

Kl. 10:12

Mikkel Bjørn (DF):

Der er jo ikke noget, der forhindrer ministeren i at komme i gang. Ministeren kan da bare gå i gang. Det ændrer da ikke på, at det her område skal undersøges. Så vi, at der var et generelt problem med ligestilling blandt kvinder, havde ministeren og regeringen, ved jeg, lynhurtigt iværksat utallige initiativer for at få undersøgt og få udbedret og løst den udfordring. Men når det handler om mænd, er ministeren tilsyneladende mere eller mindre ligeglad.

Kl. 10:13

Fjerde næstformand (Karina Adsbøl):

Ministeren.

Kl. 10:13

Ministeren for ligestilling (Marie Bjerre):

Jeg ved ikke, hvad ordføreren mener med, at ministeren ikke er i gang. Altså, som jeg lige redegjorde for, har jeg haft to dialogmøder med en række interessenter. Jeg har derudover også mødtes med interessenter på det her område. Vi er i gang med at få mere viden og input til, hvad man rent faktisk kan lave af konkrete initiativer. Jeg har en ambition om, at vi inden udgangen af året har en strategi eller en handlingsplan, hvor vi netop sætter fokus på, at der er nogle ligestillingsudfordringer i forhold til mænd og drenge. Så jeg synes i allerhøjeste grad, at jeg er i gang.

Kl. 10:13

Fjerde næstformand (Karina Adsbøl):

Spørgeren.

Kl. 10:13

Mikkel Bjørn (DF):

Men det er da dejligt, men det er bare ikke rigtig svar på mit spørgsmål. Altså, hvorfor er det, at man er imod at få undersøgt de her ting? I et statsligt budget på 1.000 mia. kr. er en pris på, jeg tror, ministeren nævnte 4 mio. kr., småpenge i den henseende for at få undersøgt nogle ret reelle og substantielle problemer. Så det undrer mig, at ministeren ikke bakker op om at få undersøgt det her. Jeg tror, der sidder mange mænd derude og undrer sig over, hvorfor det altid handler om kvinders udfordringer, og hvorfor man altid har værktøjerne parat til at løse de udfordringer, men at når det handler om mænd, hører man i stedet for sit eget ekko råbe ud i mørket.

Kl. 10:14

Fjerde næstformand (Karina Adsbøl):

Ministeren.

Kl. 10:14

Ministeren for ligestilling (Marie Bjerre):

Jeg har sådan set sat noget arbejde konkret i gang, men ud over det er VIVE jo sådan set også i gang med en undersøgelse af de udfordringer, der er med marginaliserede mænd. Så det arbejde i forhold til undersøgelse er jo sådan set også sat i gang. Så når jeg er i gang og vi allerede er i gang med at undersøge udfordringerne, ser jeg altså ikke nogen grund til at lave yderligere udvalg.

Kl. 10:14

Fjerde næstformand (Karina Adsbøl):

Så er det fru Susie Jessen, Danmarksdemokraterne. Værsgo.

Kl. 10:15

Susie Jessen (DD):

Tak. Jeg vil også starte med at sige tak for en rigtig god tale og også kvittere for, at ministeren har et fokus på det her, for jeg synes, det står lysende klart, at der et større fokus på mænds og drenges ligestillingsudfordringer nu, end der har været under tidligere regeringer. Så tak for det.

Vi mener så alligevel i Danmarksdemokraterne, at det her er et godt forslag fra Nye Borgerlige. Ministeren nævner rigtigt nok, at der er rigtig mange undersøgelser allerede, og vi har den her undersøgelse fra VIVE, hvor man vil undersøge mænds marginalisering, og den skulle komme her inden sommeren – så der er nogle ting i gang – men vi mener, at det her område ikke er blevet behandlet i så mange år, at der er behov for det store forkromede overblik, så vi ligesom får en grundig gennemgang af, hvor ligestillingsudfordringerne er i dag.

Så mener ministeren ikke, at det kan være en vej at gå, og er der andre initiativer i gang end det, vi har set i den her handlingsplan, der ligger?

Kl. 10:15

Fjerde næstformand (Karina Adsbøl):

Ministeren.

Kl. 10:16

Ministeren for ligestilling (Marie Bjerre):

Tak for spørgsmålet, og også tak for anerkendelsen af, at det her er et vigtigt område. Og jeg vil også gerne sige tak til fru Susie Jessen og Danmarksdemokraterne for også at se, at det her rent faktisk er en udfordring, og at der er nogle ligestillingsudfordringer med mænd og drenge. Jeg er sådan set rigtig glad for, at vi har den her debat og taler om, at der er nogle udfordringer, og at det bredt bliver anerkendt, for det er der behov for. Ligestilling handler ikke kun om kvinder, det handler også om mænd. Så tusind tak for det.

Som sagt er jeg i gang. Den undersøgelse, som jeg tror fru Susie Jessen henviser til, er en undersøgelse fra VIVE, og den forventes at være færdig til september, hvor vi så får nogle resultater, som vi kan arbejde videre på.

Kl. 10:16

Fjerde næstformand (Karina Adsbøl):

Spørgeren.

Kl. 10:16

Susie Jessen (DD):

Tak. Og det er også den undersøgelse, som vi glæder os meget til at læse. Men jeg synes alligevel, det er vigtigt lige at holde lidt fast i det her med, at det her område er blevet behandlet for dårligt i så mange år, og at der måske er behov for, som hr. Kim Edberg Andersen jo også var inde på, et overblik over, hvor de værste ligestillingsudfordringer er for mænd og drenge, og hvad vi kan gøre ved det, og hvorfor det er, som det er, f.eks. i forhold til hele det her med hjemløshed, skilsmisse, stoffer og alle de her forskellige ting. Altså, er der ikke et behov for det her store overblik?

Kl. 10:17

Fjerde næstformand (Karina Adsbøl):

Ministeren.

Kl. 10:17

Ministeren for ligestilling (Marie Bjerre):

Jo, det er jeg sådan set helt enig i. Jeg mener sådan set, der er behov for en mere sådan helhedsorienteret tilgang til de kønnede udfordringer, der er i forhold til drenge og mænd. Og det er netop på den baggrund, jeg har initieret de her to dialogmøder, jeg har haft med en række interessenter, og det er også på den baggrund, at jeg gerne vil lave en bredere handlingsplan eller en strategi. Og jeg har sådan set også en interesse i at invitere ind til en politisk drøftelse omkring det, for jeg håber, det er noget, vi kan være flere partier der er politisk involveret i.

Kl. 10:17

Fjerde næstformand (Karina Adsbøl):

Så er det fru Mai Mercado, Det Konservative Folkeparti. Værsgo.

Kl. 10:17

Mai Mercado (KF):

Først og fremmest tak for en rigtig god tale, men jeg synes bare ikke, at den gode tale med alle de gode ting, der var i den, står mål med, at man ikke har et ønske om at få det her store overblik, og al respekt for dialogmøder, men det plejer da sjældent at komme noget sådan meget konkret ud af. Så hvorfor bakker regeringen ikke bare op om det her? Når jeg læser det, er det relativt imødekommende formuleret. Der er ikke sådan skrappe bindinger på beslutningsforslaget. Det bliver egentlig bare præciseret, om ikke man skulle tage de her ligestillingsudfordringer alvorligt og få et større overblik. Jeg synes virkelig, det er svært at være imod det her beslutningsforslag.

Kl. 10:18

Fjerde næstformand (Karina Adsbøl):

Ministeren.

Kl. 10:18

Ministeren for ligestilling (Marie Bjerre):

Jeg ved godt, at jeg kommer til at gentage mig selv lidt nu, men jeg mener sådan set ikke, at det er en rigtig fremgangsmåde med et udvalg, fordi jeg allerede er i gang med arbejdet, og min ambition er, at der inden årsskiftet kommer en handlingsplan eller en strategi for netop at have en helhedsorienteret tilgang til mænd og drenges udfordringer. Jeg vil sådan set også meget gerne have en politisk dialog, en politisk drøftelse omkring sådan en handlingsplan eller en strategi.

Jeg synes, det er lidt paradoksalt, at regeringer ofte kritiseres for bare at ville nedsætte udvalg, ekspertgrupper eller kommissorier. Her siger jeg sådan set, at jeg er i gang, og det er netop for, at tingene skal gå hurtigere. Jeg ønsker ikke at sparke tingene til hjørne i et udvalg eller i en ekspertgruppe eller i et kommissorium. Jeg ønsker sådan set at tage fat på arbejdet nu, og det er jeg i gang med, og jeg har en ambition om at lave sådan en strategi eller en handlingsplan inden årsskiftet.

Kl. 10:19

Fjerde næstformand (Karina Adsbøl):

Spørgeren.

Kl. 10:19

Mai Mercado (KF):

Det virker bare, som om ministeren sådan meget lukker sig om sig selv: Jeg er i gang, og jeg holder dialogmøder. Nu er der et konkret beslutningsforslag, og man kan høre, at der er opbakning fra flere forskellige partier. Hvorfor ikke gribe den mulighed rent faktisk at tilvejebringe den her viden og dermed også med det her beslutningsforslag at anerkende, at der er særlige problemstillinger omkring mænd og mænds ligestilling?

Kl. 10:19

Fjerde næstformand (Karina Adsbøl):

Ministeren.

Kl. 10:19

Ministeren for ligestilling (Marie Bjerre):

Jeg anerkender fuldt ud, at der er problemer omkring mænd og drenges ligestilling, og jeg vil sådan set også takke forslagsstilleren for at bringe det op, for det er enormt vigtigt, at vi har fokus på det. Spørgsmålet er, hvordan vi bedst får fokus på det her, hvordan vi bedst får nogle initiativer. Jeg mener, at det er ved at lave en handlingsplan eller en strategi nu og her frem for at nedsætte et udvalg. Jeg mener ikke, at det er den rigtige løsning, fordi det jo kommer til at tage tid. Det skal nedsættes. Det skal arbejde, inden der overhovedet kan komme nogle anbefalinger, inden vi så kan lave konkrete initiativer. Det er da bedre at få lavet de initiativer nu.

I øvrigt må jeg også bare sige, at der ikke er anvist finansiering til at nedsætte sådan et udvalg, og Det Konservative Folkeparti plejer jo også at gå op i, at der rent faktisk er fundet finansiering til tingene.

Kl. 10:20

Fjerde næstformand (Karina Adsbøl):

Tak til ministeren. Så er der et spørgsmål fra fru Astrid Carøe, SF. Værsgo.

Kl. 10:20

Astrid Carøe (SF):

Tak for det. Tak til ministeren for en virkelig fin tale. Jeg tror slet ikke, at der er nogen tvivl om, at det her er et område, ministeren går utrolig meget op i. Jeg synes, vi bruger meget tid i den her Folketingssal i øjeblikket på at behandle det ene beslutningsforslag efter det andet. Og der er nogen, som regeringen er meget imod, men jeg oplever også en gang imellem, at der er beslutningsforslag, hvor regeringen egentlig godt kan se de gode intentioner. Men alligevel har jeg endnu ikke oplevet, at regeringen bakker op om et eneste beslutningsforslag, nærmest uanset hvor enig man er i det. Hvis nu det her beslutningsforslag havde været om en handlingsplan, havde den flertalsregering, vi har, så kunnet forestille sig at bakke op? Eller er det bare et princip, man har, at man ikke bakker op om beslutningsforslag, når man er en flertalsregering og derfor ikke behøver gøre det?

Kl. 10:21

Fjerde næstformand (Karina Adsbøl):

Ministeren.

Kl. 10:21

Ministeren for ligestilling (Marie Bjerre):

Jeg har ikke noget princip om ikke at bakke op om beslutningsforslag, som man fuldt og helt kan stå inde for, og det har den her regering heller ikke. Når vi ikke kan støtte det her beslutningsforslag, handler det om, at vi ikke mener, at det er den rigtige fremgangsmåde. Og jeg synes sådan set også, at det er lidt ærgerligt for den her debat, at det kommer til at handle om processen og formen i stedet for at sætte fokus på drenge og mænds ligestillingsudfordringer. Hvad er det rent faktisk, der er af problemer? Hvad er det for nogle initiativer, vi kan tage? Det er da den debat, som jeg synes vil være meget mere relevant at tage.

Kl. 10:21

Fjerde næstformand (Karina Adsbøl):

Spørgeren.

Kl. 10:21

Astrid Carøe (SF):

Det er jeg fuldstændig enig med ministeren i. Derfor kan det også godt blive en lille smule frustrerende, hvis det, der skal adskille os, er, om det skal være et udvalg, en ekspertgruppe eller en handlingsplan, eller hvad det skal være. Hvis vi nu lavede et ændringsforslag og lavede det om til en handlingsplan, kunne regeringen så være med til at bakke op om det, sådan at vi siger, at vi laver en handlingsplan, inden året er omme, som ministeren allerede har sagt at man har ambitioner om? Så kan vi samles om det og have en bred tilslutning til det. Det synes jeg kunne være mega fedt.

Kl. 10:22

Fjerde næstformand (Karina Adsbøl):

Ministeren.

Kl. 10:22

Ministeren for ligestilling (Marie Bjerre):

Jeg synes jo sådan set allerede, at vi har en samling omkring det. Og det her med, at jeg gerne vil sætte fokus på drenge og mænds ligestillingsudfordringer, har jeg været meget åben om fra starten af. Jeg er sådan set også informeret om det til ordførermøder, og jeg har også informeret om, at jeg er i gang med de her dialogmøder. Jeg siger også her, at jeg sådan set gerne vil inddrage bredt i en politisk proces. I stedet for at vi diskuterer, hvad det er for en form, det skal have, så lad os da nu få en debat om, hvad vi rent faktisk kan gøre, og hvad for nogle initiativer vi kan tage. Det synes jeg at vi skal tage sammen. Det vil jeg meget gerne være med til.

Kl. 10:22

Fjerde næstformand (Karina Adsbøl):

Tak til ministeren. Der er ikke flere korte bemærkninger. Den næste ordfører er fru Camilla Fabricius, Socialdemokratiet. Jeg sidder her som formand og bider mig selv i tungen, fordi jeg har lyst til at deltage i debatten. Værsgo.

Kl. 10:23

(Ordfører)

Camilla Fabricius (S):

Man kan faktisk godt mærke energien fra formandens side. Kære kollegaer, kære minister, kære forslagsstillere, jeg er her i dag som vikar for vores ligestillingsordfører, fru Trine Bramsen, og det kan jeg lige så godt sige at jeg er glad for. Det er sådan en dejlig dag at være vikar, fordi det her emne er noget af det, som jeg har arbejdet med hele mit liv, nemlig køn og ligestilling og et fokus på, hvad det er, der er fælles for os, og hvad det er, der deler os. Og for Socialdemokratiet er ligestilling også grundlæggende et spørgsmål om at se på frihed og lighed, og det handler om, at vi sammen giver mennesker mulighed for at forme deres eget liv, uanset hvem man er og hvem man elsker. Hos os har vi altid arbejdet for at skabe lige rettigheder, om det gælder mænd eller kvinder, og når det gælder det udgangspunkt, man nu engang er født ind i.

Vi kan se, at når man her i dag taler om det, der er beslutningsforslagets emne, nemlig uligheden i forhold til mænd og drenge, kan vi se, at der f.eks. på fertilitetsområdet er en gruppe af mænd, som har lavere fertilitet, og at der i hele fertilitetsbehandlingen er en skævvridning i, hvordan det er, man undersøger det. Så det handler om det der med at få kigget på, hvor det er i vores samfund, at man i virkeligheden kan lave nogle justeringer. Derfor synes jeg også, at det er vældig klogt af ministeren at se på, om vi skal lave en strategi eller en handlingsplan, hvor mand kigger generelt på, hvad det er for nogle initiativer, vi er nødt til at lave.

Der har også været rejst en diskussion om hele udfordringen på socialområdet, altså på området for de udsatte, hvor vi kan se, at der er en udsathed, hvilket ordføreren for forslagsstillerne også beskriver, som er særlig kendetegnende for mænd. Vi kan se det i forhold til det at gå til lægen. Hvis vi så samtidig ligger et kort hen over Danmark og ser på, hvor det er, mænd bor, og hvor det er, kvinder bor, og hvad det så er for en ulighed, der er dér, altså hvad det er for en ulighed i sundhed, vi har, så synes jeg faktisk, at det er væsentligt også at diskutere køn i forbindelse med ulighed i sundhed. Derfor synes jeg faktisk, at diskussioner som den her kræver en god udvalgsbehandling og kræver gode dialoger med hinanden, for vi har brug for, at vi samlet set som Folketing er præcise omkring, at der er kønsmæssige forskelle, og at der er samfundsstrukturelle forskelle, som vi er nødt til at gribe ind over for.

Det konkrete forslag her om at nedsætte et udvalg, der ligner det, som den norske regering har nedsat, kan vi i Socialdemokratiet ikke støtte, sådan som ministeren også har beskrevet. Det er også vigtigt for mig at sige, at der er nogle ting ved den måde, man har gjort tingene på i Norge, som vi måske kan diskutere i udvalget og læne os op ad, og som handler om, at der bl.a. er kønskvoter for bestyrelser i Norge, og at der også er en markant større del af den tildelte barsel, som går til fædre. Det kan vi jo tage en drøftelse af i udvalget, altså hvad der ellers ligger af ting, som man kan kigge på, i forhold til Norge.

Så synes jeg også, når nu jeg er på talerstolen og er vikar, at jeg vil sige, at jeg faktisk også synes, at det er bekymrende, at når man kigger på Danmarks placering i forhold til de andre skandinaviske lande, så ligger vi lige nu på en samlet 32.-plads. Det synes jeg simpelt hen ikke er godt nok, og jeg vil også gerne have, at vi flytter os på det punkt, og hvis det kan være med til, at vi også får kigget på, hvad mænds og drenges udfordringer er, så synes jeg, at det er væsentligt. Jeg kan sige, at på det område, jeg beskæftiger mig med til hverdag, nemlig socialområdet, har vi lavet en hjemløseplan, hvor man netop går ind og kigger på, hvad det er, individet har behov for, og hvad det er for en særlig støtte, der skal til. Her er der også nogle kønsmæssige udfordringer, altså forskellige udfordringer, alt efter om man er kvinde eller mand, og selv om gruppen af hjemløse er betydelig større for mænds vedkommende, er den allermest udsatte gruppe faktisk kvinder, som lever på gaden.

Det gør ikke, at vi ikke skal adressere det. Det, ordføreren for forslagsstillerne vil med det her forslag, sådan som jeg kender ordføreren for forslagsstillerne, er jo at blive ved med at rejse ligestillingsspørgsmålet og pege på, at vi nødt til at få kigget på, hvad det er for nogle forskelle, for at vi kan adressere dem. Derfor synes jeg som sagt, at det er klogt, hvad ministeren har sagt, nemlig at vi skal have en strategi og en handlingsplan, og hun er i arbejdstøjet. Derfor kan Socialdemokratiet ikke støtte forslaget.

Kl. 10:28

Fjerde næstformand (Karina Adsbøl):

Tak til ordføreren. Der er nogle korte bemærkninger. Først er det hr. Kim Edberg Andersen, Nye Borgerlige. Værsgo.

Kl. 10:28

Kim Edberg Andersen (NB):

Tak for det. I starten, da jeg hørte ordføreren, blev vi faktisk helt i tvivl hernede på rækken, og vi tænkte: Det var da vildt; Socialdemokraterne kommer da til at bakke op om det her. Og så kom men'et, ikke? Så kom men'et, »fordi vi er i regering, og de der 0,004 promille , som er ufinansierede« – hvis det koster det samme som hos nordmændene  – »er en kæmpe problemstilling; det kan vi slet ikke overskue, altså at finde 5,9 mio. kr. om året.« Jeg lover, at allerede inden andenbehandlingen skal jeg nok anvise, hvor vi kan finde 5,9 mio. kr. ud af 1.200 mia. kr. Det er jo helt – stop nu!

Det, jeg så anerkender ordføreren for at sige, er, at hjemløse kvinder er meget mere udsatte. Det er ikke der, jeg kommer fra. Det er ikke for at tage noget fra kvinder overhovedet. Det har intet med det at gøre. Men jeg ved bare, at mænd og drenge også har behov for, at vi får et udvalg, en kommission, der lægger noget viden frem, så man ikke skal ind og søge på ft.dk. Så anerkender ordføreren, at hvis vi får viden frem, får mænd og drenge en mulighed for at se deres egne problemstillinger tidligere i livet?

Kl. 10:29

Fjerde næstformand (Karina Adsbøl):

Ordføreren.

Kl. 10:29

Camilla Fabricius (S):

Jeg synes jo, at ordføreren klart har nogle pointer, og jeg vil også sige, at jeg er forfærdelig glad for – det synes jeg lyder sådan lidt jysk – jeg er oprigtig glad for, at vi har den her diskussion. For når vi f.eks. også ser på mulighederne for at få sig en partner, er der faktisk en udsathed blandt mænd, som jeg synes vi mangler at få diskuteret. Vi mangler at få diskuteret, at der findes mennesker i det her land, som ikke har den samme mulighed for at stifte familie, som andre har. Det synes jeg faktisk er en diskussion, der er værd at have. Og jeg vil gerne have, at den diskussion bliver bragt ind sammen med det arbejde, ministeren laver. Jeg synes faktisk, at vi har et udvalg til det her, og det er det udvalg, som Folketinget har, nemlig Ligestillingsudvalget. Og jeg synes faktisk, at ordføreren i virkeligheden skulle være med til – og det er et tilbud – at vi måske lavede en konference sammen i udvalget, der talte om det her, for at give vores besyv med til det arbejde, ministeren laver. Så trækker vi det jo igen ind i udvalget og siger: Hvad er det, vi gerne vil arbejde med; hvad er det, der er vigtigt for os; og hvordan kan vi generelt bidrage til den diskussion?

Kl. 10:30

Fjerde næstformand (Karina Adsbøl):

Spørgeren.

Kl. 10:30

Kim Edberg Andersen (NB):

Jamen det vil jeg gerne. For det er jo ikke enten-eller for mig – det er ikke enten-eller for mig. Jeg siger bare, at lige nu er jeg sikker på, at fordi mænd er af den støbning, som de nu er, hvor de ikke selv fortæller om tingene, er virkeligheden nok, at der er en masse, masse problemstillinger for mænd, som vi simpelt hen ikke kender, for vi har ikke taget det spadestik dybere. Og det får vi heller ikke taget, selv om vi tager fat i alt det her, som vi gør nu, og som det er udmærket at regeringen tager fat i, men vi kommer ikke det spadestik dybere. Det gør vi med vores beslutningsforslag. Der kommer vi spadestikket dybere, og det er egentlig bare det, jeg forsøger at få et normalvis rigtig, rigtig dejligt udvalg til at anerkende: Vi har brug for at tage det spadestik, også selv om det koster 0,004 promille  af budgettet.

Kl. 10:31

Fjerde næstformand (Karina Adsbøl):

Ordføreren.

Kl. 10:31

Camilla Fabricius (S):

Jeg synes sådan set, det er vældig fint, at ordføreren får en økonomisk beregning med ind. Jeg er også enig i, at det ikke er et nulsumsspil, når vi snakker om ligestilling. Det er ikke et nulsumsspil, at vi adresserer nogle konkrete udfordringer for ét køn for så også at handle mod kvindedrab eller andet. Det hører jeg heller ikke ordføreren sige, og det synes jeg faktisk er rigtig dejligt, altså at vi har et Folketing, som kan rejse begge problematikker i spor, der løber ved siden af hinanden.

Kl. 10:31

Fjerde næstformand (Karina Adsbøl):

Så er det fru Susie Jessen, Danmarksdemokraterne. Værsgo.

Kl. 10:31

Susie Jessen (DD):

Tak for talen, og ligesom hr. Kim Edberg Andersen sad jeg også og blev helt begejstret over, at man gerne ville have dialog og undersøgelse og snakke, for er det jo faktisk meget af det, som det her beslutningsforslag lægger op til, altså en generel udredning. Men så var det også sådan, at jeg kom til at tænke på det, fru Astrid Carøe lige bragte frem, altså at det jo ikke er så tit, at den her regering egentlig er med på nogle beslutningsforslag, der kommer her i Folketingssalen. Så jeg blev måske lidt glad lidt for tidligt.

Jeg undrer mig lidt over Socialdemokratiet. Man har ikke sådan tidligere haft noget fokus på mænds ligestillingsproblemer. Fru Trine Bramsen, som ordføreren vikarierer for i dag, blev faktisk også kritiseret for det samme. Nu har man jo så på finansloven fået det her igennem med ligestillingen af mænd og kvinder i forhold til partnervold, og der kunne jeg godt tænke mig at spørge lidt ind til den her psykologordning, som jo var midlertidig, men som Socialdemokratiet før i tiden også talte imod. Ordføreren kan måske svare på, om det bliver en del af det her nye, altså sådan at mænd og kvinder bliver ligestillet.

Kl. 10:32

Camilla Fabricius (S):

Tak for rosen, og tak for debatten. Hvis vi lige tager det første først, vil jeg sige, at jeg ikke kan genkende, at Socialdemokratiet ikke bekymrer sig om både mænd og kvinder. For os er det ikke et nulsumsspil, akkurat ligesom det ikke er det for forslagsstillerne. Jeg kan ikke genkende, at jeg ikke selv har rejst problematikker. Bl.a. på fertilitetsområdet har jeg præciseret gentagne gange, at vi er nødt til at få kigget på helheden, at vi er nødt til at få set på, hvad det er, der gør, at f.eks. mænd i Danmark har en lav fertilitet. Jeg har også siddet og forhandlet i forhandlingsforløb i forhold til udsatte borgere og i forhold til hjemløshed. Så jeg kan ikke genkende det billede.

For så at forsøge at svare på spørgsmålet skal vi jo i gang med en udmøntning, og det er jo rigtigt, at det har taget lidt tid at komme dertil, og det er også rigtigt, at Socialdemokratiet har præciseret – og nu løber min tid – at vi mente, at det var vigtigere at tage den anden del først.

Kl. 10:34

Fjerde næstformand (Karina Adsbøl):

Spørgeren.

Kl. 10:34

Susie Jessen (DD):

Jeg vil måske lige give ordføreren mulighed for at uddybe det lidt yderligere her i det andet.

Kl. 10:34

Fjerde næstformand (Karina Adsbøl):

Ordføreren.

Kl. 10:34

Camilla Fabricius (S):

Tak, kollega. Vi er jo endt der, hvor vi kan se, at det er nu, vi skal have både mænd og kvinder med, og derfor er der også afsat penge. Det, som ordføreren helt konkret spørger til, er jo, hvordan det er, psykologordningen skal virke, og det skal vi jo have styr på og få fundet ud af. Det er jo ikke der, hvor vi er lige nu. Det, der er vigtigt for mig ... og nu løber tiden igen.

Kl. 10:34

Fjerde næstformand (Karina Adsbøl):

Ja, ordføreren har ikke mere taletid, og der er heller ikke flere korte bemærkninger. Så tak til ordføreren. Den næste ordfører er fru Linea Søgaard-Lidell fra Venstre. Værsgo.

Kl. 10:34

(Ordfører)

Linea Søgaard-Lidell (V):

Tak for ordet, og tak til Nye Borgerlige for deres beslutningsforslag. Jeg synes, det er rigtig godt, at der også kommer fokus på mænd i ligestillingsdebatten. Det er selvfølgelig vigtigt, at det ikke bliver på bekostning af kvinder og pigers ligestilling, men det oplever jeg nu heller ikke er hensigten i salen her.

Tallene viser jo, at der er nogle udfordringer, hvor mænd boner ud og er overrepræsenteret. Mænd er f.eks. overrepræsenteret blandt de mest udsatte grupper i samfundet, i forhold til hjemløshed, stofmisbrug og kriminalitet. Vi ser samtidig, at færre drenge end piger tager en ungdomsuddannelse, og at flere mænd end kvinder ender i arbejdsulykker. Så jeg anerkender fuldt ud, at der virkelig er emner at tage fat på.

I Venstre mener vi dog ikke, at et nedsat udvalg er den rette vej at gå. Et udvalg efter norsk forbillede vil være en dyr affære og nok også en langstrakt proces. Og når ligestillingsministeren nu allerede har igangsat et stykke arbejde for at adressere de samme problemstillinger, mener vi sådan set heller ikke, at der er behov for at nedsætte et særligt udvalg, som Nye Borgerlige foreslår i dag. Tak for ordet.

Kl. 10:36

Fjerde næstformand (Karina Adsbøl):

Tak til ordføreren. Der er en kort bemærkning til hr. Kim Edberg Andersen, Nye Borgerlige. Værsgo.

Kl. 10:36

Kim Edberg Andersen (NB):

Tak for det. Det var en kort ordførertale, og jeg kunne forestille mig, at det er, fordi man i regeringen har besluttet, at de her 5,9 mio. kr. er helt uoverskueligt. Men skal vi ikke sætte det i perspektiv  til 1.200 mia. kr. – er det ikke sådan, hr. Mikkel Bjørn, 1.200 mia. kr.? Og 5,9 mio. kr. er et kæmpeproblem – så er det simpelt hen for dyrt.

Ordføreren bliver nødt til at tænke det der igennem – altså, det er halvdelen af Danmarks befolkning, og argumentet er, at 5,9 mio. kr. simpelt hen er for dyrt. Man siger, at det er et supergodt forslag, og at man godt kan se sig selv i det, men man kommer ikke til at stemme for det, fordi det koster 5,9 mio. kr. Vil ordføreren ikke lige perspektivere det og sige, om det er normen i forhold til 50 pct. af Danmarks befolkning?

Kl. 10:36

Fjerde næstformand (Karina Adsbøl):

Ordføreren.

Kl. 10:36

Linea Søgaard-Lidell (V):

Tak for spørgsmålet. Lad mig præcisere det. Den primære grund til, at vi synes, det her beslutningsforslag ikke skal stemmes igennem, er, at ligestillingsministeren jo allerede er i gang med det arbejde, som Nye Borgerlige ønsker skal gøres. Ligestillingsministeren er i gang med en helhedsorienteret tilgang til at få udredt mænds og drenges ligestillingsproblemer, og jeg synes, det er rigtig godt, og jeg synes, det ville være synd, hvis vi skulle aflyse det arbejde, som allerede er i gang, for i stedet at nedsætte et udvalg.

Så jeg mener sådan set, at det, som Nye Borgerlige ønsker, faktisk er fuldt afdækket af det, ministeren har gang i.

Kl. 10:37

Fjerde næstformand (Karina Adsbøl):

Spørgeren.

Kl. 10:37

Kim Edberg Andersen (NB):

Men det er jo ikke enten-eller – og det har jeg sagt før – for jeg har ikke tænkt mig at aflyse noget som helst. Men jeg bliver bare nødt til at sige, at jeg ikke har tilliden til, at ministeren så lige her til september har styr på alle mænds og drenges problemstillinger – at lige på 3 måneder så har vi styr på det. Det er jo det, der i mine øjne er problemstillingen. Der er så mange små krinkelkroge, som jeg er bange for at vi ikke kommer ind i, og det er bare de krinkelkroge, jeg vil have belyst. Jeg har ikke engang sagt, at vi skal bruge nogle penge på at løse det – jeg kunne bare godt tænke mig, at vi brugte 5,9 mio. kr. om året på at finde dem.

Kl. 10:38

Fjerde næstformand (Karina Adsbøl):

Ordføreren.

Kl. 10:38

Linea Søgaard-Lidell (V):

Jeg har sådan set fuld tillid til, at ministeren gør sit arbejde ret grundigt, og jeg synes også, at vi burde være glade for, at der netop kommer det her fokus på mænds og drenges ligestilling. Og jeg er sådan set også lidt ærgerlig over, at der ikke er større opbakning til, at ministeren faktisk er i fuld gang med at gøre præcis det, som der bliver bedt om. Og så tænker jeg, at vi måske i udvalget – hvis der er ligesom er opbakning til, at vi fra Folketingets side skal gøre mere – kan finde ud af, hvordan vi så vil belyse de problemstillinger, der er.

Kl. 10:38

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre i ordførerrækken til fru Rosa Eriksen fra Moderaterne. Værsgo.

Kl. 10:38

(Ordfører)

Rosa Eriksen (M):

Tak for ordet. Og jeg vil godt starte med at sige tak til Kim  for at fremsætte beslutningsforslaget. Det er vi virkelig, virkelig glade for, for ligestilling handler om mange ting. Det handler om ligestilling mellem køn, lige løn, lige vilkår på arbejdsmarkedet – det handler om ligestilling for alle. De seneste år er der i høj grad kommet større fokus på ligestilling, også ligestilling køn imellem, og det er til min store glæde.

Ligestillingspolitik skal ikke være et nulsumsspil mellem mænd og kvinder. Ligestilling handler om alle borgere i vores samfund. Vi skal have mændene og drengene helt med. Ligestilling handler også om de mænd og drenge, der oplever, at samfundet spænder ben for dem. Vi skal dog blive bedre til at tale om emnet og om mænds  og drenges udfordringer. Der er f.eks. mænd, der er overrepræsenteret i forbindelse med ensomhed, har selvmordstanker eller simpelt hen ikke føler, at de passer ind i samfundets kasser. Undersøgelser viser, at tre ud af fire, der begår selvmord, er mænd, hvilket Kim også var inde på.

Vi skal være opmærksomme på de her mænd. Vi skal være i stand til at kunne hjælpe dem, forebygge situationer og tage hånd om dem. Vi skal værne om alle vores samfunds borgere. Mænd og drenge skal kunne føle sig trygge med hensyn til at kunne udtrykke, hvordan de har det.

Der er fortsat brug for, at vi arbejder med ligeværdig deltagelse og forståelse i samfundet. Tiden er, som beslutningsforslaget lyder, til at udarbejde en detaljeret viden om mænds og drenges problemer, der relaterer sig til deres køn. Vi kan kigge på vores naboland Norge, der allerede har fokus på området. Der er allerede et godt arbejde i gang, hvilket ministeren også nævner. Vi tror på, at vi skal bruge ressourcerne helt rigtigt og få løst de problemer, som er enormt alvorlige, og som vi ved allerede er der.

Derfor tror vi i Moderaterne ikke nødvendigvis, at en ny arbejdsgruppe er svar på den her problematik. Vi har også rigtig dygtige organisationer i Danmark, som har en enorm viden, vi kan trække på. Jeg mener, at der er flere forskellige steder, hvor vi allerede kan gribe ind. Vi ved, at mænds sundhed halter. Vi ved, at mænd i højere grad end kvinder tabes i uddannelsessystemet, og at mænd i højere grad mister kontakten til deres børn. Vi ved også, at mænd ofte bliver voldsudøvere, og at der ikke altid er den rette hjælp at hente. Det er problemer, som er en del af vores samfund. Det er problemer, vi skal finde en løsning på, for vi ved jo, at de er der.

Derfor kan vi ikke støtte forslaget. Men vi i Moderaterne vil gerne arbejde på løsninger af problemer, vi allerede ved eksisterer, og som er alvorlige.

Kl. 10:41

Fjerde næstformand (Karina Adsbøl):

Tak til ordføreren. Ordføreren må gerne blive. Formanden vil venligt påpege, at man ikke kun bruger fornavn, men hr. Kim Edberg Andersen eller ordføreren for forslagsstillerne.

Så er der et spørgsmål fra hr. Kim Edberg Andersen, Nye Borgerlige. Værsgo.

Kl. 10:42

Kim Edberg Andersen (NB):

Jeg var slet ikke i tvivl om, hvem ordføreren mente, da hun sagde det. Der er jo ikke så mange mænd i udvalget, så det er til at finde ud af. Men anerkender ordføreren, at vi ikke har al viden om de her problematikker? Anerkender ordføreren, at vi kunne bruge Norge som forbillede i forbindelse med de her 5,9 mio. kr.? Norge er jo ikke et uland, der er sådan helt vildt langt bagefter, og de har fundet ud af, at de manglede den her kommission. Hvorfor mener ordføreren, at det mangler vi ikke i Danmark, og at vi har fået en minister – hvor dygtig, hun end måtte være – som bare har alle de rigtige svar?

Kl. 10:42

Fjerde næstformand (Karina Adsbøl):

Ordføreren.

Kl. 10:42

Rosa Eriksen (M):

Jeg anerkender, at der ikke er nok viden på området. Men den viden, der er, handler om noget meget alvorligt. Det er alkoholisme, det er selvmord, det er udøvelse af vold. Så de 5,9 mio. kr. vil jeg hellere bruge på en indsats på et af de områder, hvor vi ved der er problemer, end at undersøge bredere. Og der er jo heldigvis arbejde i gang, også på f.eks. skoleområdet. Så jeg vil rigtig gerne komme de her alvorlige problemer til livs. Der er også en overrepræsentation af mænd, når det handler om hjemløshed, og der kunne vi altså godt bruge pengene også.

Kl. 10:43

Fjerde næstformand (Karina Adsbøl):

Jeg kan ikke se, at ordføreren ønsker endnu en kort bemærkning. Værsgo til spørgeren.

Kl. 10:43

Kim Edberg Andersen (NB):

Undskyld til formanden. Det er sådan lidt forskelligt, om vi skal huske at trykke os ind eller ej. Nu trækker jeg lige kønskortet, for jeg synes, det er dejligt, at en kvindelig ordfører står og siger, at vi har styr på de her ting, og så remser vi det op, som vi allerede ved. Ordføreren og jeg kunne sætte os ned, og så kunne jeg fortælle historier om, hvordan mænd reagerer, og hvordan vi er, som ordføreren ikke har nogen som helst mulighed for at sætte sig ind i, og som ikke er kortlagt i nogen undersøgelser. Og det er bare min opfattelse. Prøv at forestille dig, hvis halvdelen af befolkningen gav deres opfattelse af det. Vil ordføreren ikke anerkende, at det godt kan være, at beslutningsforslaget aldrig kommer igennem ved regeringen, men at det er en god idé?

Kl. 10:44

Fjerde næstformand (Karina Adsbøl):

Ordføreren.

Kl. 10:44

Rosa Eriksen (M):

Jeg anerkender jeg fuldstændig, hvad ordføreren, hr. Kim Edberg Andersen, siger. Og jeg tror, vi kan blive meget enige om rigtig mange ting, og jeg vil meget gerne drikke kaffe med dig, og du kan komme ned og besøge mig, og du indvier mig i de ting, og så vil jeg som ordfører for Moderaterne også gøre alt, hvad jeg kan, for at vi får bredt indsatsen for mænd og drenges udfordringer ud så bredt, som vi overhovedet kan.

Kl. 10:44

Fjerde næstformand (Karina Adsbøl):

Så er det hr. Mikkel Bjørn fra Dansk Folkeparti. Værsgo.

Kl. 10:44

Mikkel Bjørn (DF):

Tak for det. Jeg undrer mig lidt over, at ordføreren starter ud med at sige, at hun er meget glad for, at hr. Kim Edberg Andersen har fremsat det her forslag, hvorefter ordføreren så afviser forslaget. Det er ikke så ofte, at forslag bliver fremsat her i salen, hvor folk takker hinanden for at fremsætte forslag, som de så bagefter siger er en dårlig idé. Det synes jeg ikke giver super meget mening.

Så siger ordføreren også, at hun hellere vil bruge 5,9 mio. kr. på at løse mænds ligestillingsudfordringer i anden henseende. Det er bare der, jeg undrer mig over, om regeringen har tænkt sig at afsætte 5,9 mio. kr. til at løse mænds ligestillingsudfordringer, for ellers er det bare noget retorisk lirumlarum. Det giver ikke mening, for de penge ville jo så blive brugt på noget andet i statsbudgettet, hvis ikke de penge bliver afsat. Så det undrer mig lidt.

Kl. 10:45

Fjerde næstformand (Karina Adsbøl):

Ordføreren.

Kl. 10:45

Rosa Eriksen (M):

Jeg er rigtig glad for hr. Kim Edberg Andersens forslag, fordi det giver mulighed for at tale om mænd og drenges kønnede udfordringer og om, at ligestillingsdebatten ikke altid kun handler om kvinder. Så det er jeg rigtig glad for at vi får italesat.

Jeg er jo ikke som sådan i regeringen. Jeg er med i et regeringsparti, så det, som du kalder retorisk polemik, eller hvad du vil kalde det, var mere for at få budskabet frem: Hvis man afsatte de her penge, synes jeg, de er bedre brugt på en reel indsats for de mænd, der har nogle udfordringer, end på en ekspertgruppe, der skal sidde og arbejde, når vi ved, at der er så alvorlige problemer for mænd.

Kl. 10:46

Fjerde næstformand (Karina Adsbøl):

Jeg vil lige minde ordføreren om, at vi ikke anvender direkte tiltale.

Så er der en kort bemærkning mere til hr. Mikkel Bjørn, Dansk Folkeparti. Værsgo.

Kl. 10:46

Mikkel Bjørn (DF):

Tak for det. Det kræver så, at regeringen afsætter de penge. Det er jeg jo så spændt på om den gør. Vi kan sagtens stå her og tale fra nu af og til dommedag, men det er jo ikke det, der er behov for. Der er behov for, at der faktisk er nogen, der tager fat og løser de her problemer. Så det undrer mig stadig, at ordføreren takker for forslaget, er glad for forslaget, men ikke vil stemme for det.

Kl. 10:46

Fjerde næstformand (Karina Adsbøl):

Ordføreren.

Kl. 10:46

Rosa Eriksen (M):

Jeg mener, at ordføreren selv svarer på sit eget spørgsmål. Det er, fordi vi i Moderaterne vil i arbejdstøjet. Vi vil have arbejdshandskerne på, og vi vil i gang. Vi vil ikke vente på en ekspertgruppe, når vi ved, at der er så mange problemer på området.

Kl. 10:47

Fjerde næstformand (Karina Adsbøl):

Tak til ordføreren. Så er der ikke flere korte bemærkninger. Vi går videre til den næste ordfører i rækken, som er fru Astrid Carøe fra Socialistisk Folkeparti. Værsgo.

Kl. 10:47

(Ordfører)

Astrid Carøe (SF):

Tak for det. I SF hilser vi det her beslutningsforslag velkommen. Vi er glade for, at den her dagsorden også fylder hos Nye Borgerlige. Det er jo en lidt særlig alliance at indgå i, og jeg skulle også lige tjekke en ekstra gang, om det virkelig kunne være rigtigt, men en gang imellem kan vi godt finde noget, vi kan enes om, og det her er så et af de tilfælde.

I SF er vi helt enige i, at vi har et grundlæggende problem, når mænd fylder så markant mere i statistikkerne over de mest udsatte i vores samfund. Vi ved, at mænd i højere grad er hjemløse, narkomaner, alkoholikere, kriminelle og selvmordstruede, og når det går galt, falder mænd alt for ofte hele vejen ned igennem systemet uden at blive samlet op, uden et socialt netværk, der kan samle dem op, inden de når allerlængst ned. Dertil kommer, at mænd i gennemsnit klarer sig dårligere i vores uddannelsessystem, og så ser vi en voksende gruppe af ufaglærte og enlige mænd, som kort sagt lever kortere og er mere ensomme end mænd med en uddannelse og en partner og er mere ensomme end kvinder helt generelt.

Jeg synes egentlig også, at Nye Borgerlige er inde på noget af det helt rigtige, når man taler om at dele den her problemstilling op, for man kunne også bare nedsætte et udvalg, der kiggede på ligestilling generelt, men der er tale om forskellige problemstillinger med ligestilling, når det gælder kvinder og mænd, og derfor er det også vigtigt at kigge på de to områder hver for sig.

Jeg tror, at alle ordførere herinde godt ved, at jeg synes, at der er mange steder, hvor der mangler noget, før vi har ligestilling mellem mænd og kvinder, og at kvinder også halter bagud, men der er et andet socialt fællesskab om kvindekampen og om kvinder helt generelt – det er nogle andre områder, hvor kvinder sakker bagud i forhold til mænd. Jeg tror, at når det kommer til mænd, så har noget af det – ikke det hele, for jeg tror også, det handler om, hvordan vi indretter vores samfund – at gøre med en uhensigtsmæssig maskulinitetskultur, der går på, at mænd skal klare sig helt selv og ikke kan række ud, hvis de har brug for hjælp, fordi de har lært, at det gør man ikke, at man er en rigtig mand. Derfor vil jeg bare anerkende, at det helt rigtigt set fra Nye Borgerliges side, at de her problemstillinger er forskellige, og at det er nødt til at blive delt op.

Derfor er det også vigtigt, at vi sætter målrettet ind. Jeg vil sige, at jeg faktisk er stolt af, at vi allerede har sat ind på flere parametre for at sikre mere og bedre ligestilling for mænd, også i den tidligere regeringsperiode. Det gælder øremærket barsel, som vi har diskuteret så meget herinde på det seneste, men vi har også sikret en styrket indsats for mænds sundhed i finansloven ved at støtte Forum for mænds sundhed, som netop arbejder med den her problematik, og som i øvrigt også arbejder med Fars Legestue og Far for livet, som arbejder for, at mænd bedre kan se sig selv tage barsel og være en del af familielivet.

Så vi har prøvet at sætte ind nogle steder, men jeg er helt enig i, at det er små nedslag, og jeg synes, der er behov for mere grundlæggende at kigge på, hvad vi kan gøre for at få flere mænd med og hjælpe de mænd, der er udsatte i vores samfund. Jeg synes slet ikke, vi er i mål. Det kræver et helt massivt fokus, for at den her gruppe for alvor kan blive hjulpet. Jeg er slet ikke i tvivl om, at det er et ligestillingsproblem, og derfor er det også helt rigtigt, at den ligger i Ligestillingsudvalget, og derfor vil vi gerne bakke op om beslutningsforslaget. Jeg synes, det er et rigtig godt sted at starte at få tilvejebragt et overblik og få indsigt i de ligestillingsudfordringer, som drenge og mænd møder. Der er slet ikke nok information på det område.

Så tror jeg lige, at jeg vil knytte en lille kommentar til finansieringen, fordi det har været så meget oppe i debatten. Jeg troede faktisk, at vi måske blev nødt til at sige nej til det her beslutningsforslag, men da der ikke tale om en kommission og derfor rigtig mange penge, så tror jeg ligesom forslagsstilleren, at det er realistisk, at man kan finde det inden for rammen. Jeg er også en lille smule i tvivl om, hvor de her 5,9 mio. kr. kommer fra. Jeg kan ikke se, at det står i beslutningsforslaget, men jeg er ikke sikker på, at det behøver at koste så meget – jeg synes i øvrigt heller ikke, det er så meget, men jeg tror også, at man kunne gøre det både hurtigere og billigere. Vi har i hvert fald set med andre ekspertudvalg, at de kan arbejde relativt hurtigt, og at det heller ikke behøver koster rigtig mange penge.

Jeg kan forstå på ministeren, at hun er en lille smule frustreret over at diskutere formen, og det er jeg sådan set også, men man kan som opposition måske blive frustreret, hvis ens beslutningsforslag eller andres beslutningsforslag, som man synes er gode, ikke bliver bakket op på grund af teknikaliteter. Jeg er med på, at der måske ikke er tale om en teknikalitet her, men vi er så tæt på hinanden, og vi burde kunne mødes og blive enige om noget, og jeg synes, det er ærgerligt, hvis vi fejer det af bordet. Jeg synes, det er ærgerligt, hvis regeringen konsekvent afslår alle beslutningsforslag, bare fordi man kan, for jeg synes faktisk, det er et rigtig godt beslutningsforslag.

Jeg vil lige bruge de sidste 20 sekunder på at sige, at jeg som en, der arbejder med ligestilling for både mænd og kvinder, synes, at det altså ikke kun er i forbindelse med mænds ligestilling, at regeringen er nølende – det er bare lige for at få det understreget. Jeg synes også, at man nøler i forbindelse med ligeløn og alt mulig andet, der handler om kvinders ligestilling.

Til sidst skal jeg bare sige, at jeg skulle hilse fra Radikale Venstre og Alternativet og sige, at de også bakker op om forslaget.

Kl. 10:52

Fjerde næstformand (Karina Adsbøl):

Tak til ordføreren. Og der er en kort bemærkning til hr. Kim Edberg Andersen, Nye Borgerlige. Værsgo.

Kl. 10:52

Kim Edberg Andersen (NB):

Det er bare lige en hurtig forklaring. Jeg mener, det var ministeren, der sagde, at de 5,9 mio. kr. var det, det kostede i Norge. Jeg tænker, det er et sammenligneligt land.

Så nævner ordføreren det med barsel, mænds barsel, men det var jo sådan lidt en udløber af en ligestillingsdebat i forhold til kvinder: Hvorfor – du ved – kvinder gik hjemme, at de manglede pension. Og så lavede vi den løsning. Og det er jo det, vi som mænd oplever, at det bliver sådan noget: Ups, der fandt vi lige ud af noget; det er faktisk også lidt ligestilling for mænd.

Det er jo det, der er min problemstilling. Det er, at vi har haft det her fokus på kvinder – og altså, det er super, virkelig – og så finder vi lige ud af, at hov, mænd mangler lige lidt der også, og det er jo det, jeg egentlig bare forsøger at sige. Der er en klar problemstilling; vi aner ikke, hvad for nogle ligestillingsudfordringer det har, ikke i detaljen.

Er ordføreren enig med regeringen i, at 5,9 mio. kr. er fuldstændig uoverskueligt, og at vi allerede har afdækket enhver krinkelkrog af, hvad mænd og drenge har af problemer i forhold til ligestilling?

Kl. 10:53

Fjerde næstformand (Karina Adsbøl):

Ordføreren.

Kl. 10:53

Astrid Carøe (SF):

Tak. Jeg er faktisk ret ked af, at debatten er blevet sådan, at det var for kvinders ligestilling, at man fik øremærket barsel. Jeg synes i fuldstændig lige så høj grad, at det handler om mænd og fædres ret til at være sammen med deres børn, og at de fik en rettighed, som kvinder tidligere har haft, og som mænd ikke har haft.

Så det er altså også ligestilling der. At jeg så også tror, det har nogle positive konsekvenser for kvinders rettigheder på arbejdsmarkedet, er rigtigt, men jeg synes faktisk først og fremmest, det handlede om mænds ret.

Jeg skal også lige svare på det andet spørgsmål i forhold til finansieringen. Altså, det er fint, at det er det, det har kostet i Norge. Det kan også godt være, det er det, det koster, men altså, vi har bare set ekspertgrupper og udvalg blive nedsat, som arbejder lynhurtigt, og som kan komme frem til ret mange ting relativt billigt og relativt hurtigt.

Så der er jo ikke tale om en kommission, der skal arbejde i rigtig mange år, og jeg synes bare, vi skulle sætte os ned – de partier, der er enige om at gøre en indsats på det her område – og finde ud af, hvad vi kan finde inden for rammen, sådan at vi kan sætte et arbejde i gang så hurtigt som muligt.

Kl. 10:54

Fjerde næstformand (Karina Adsbøl):

Så kan jeg se, at spørgeren har trykket sig ind. Værsgo til spørgeren for den anden korte bemærkning.

Kl. 10:54

Kim Edberg Andersen (NB):

Tak for det – man husker jo; man skal jo lære hele tiden. Vi bruger måltal til at fremme kvinders sag, for vi har masser af ting, hvor vi kan se, at der er nogle problemstillinger for kvinder, og så bruger vi måltal.

Men en sjov ligestillingsproblematik for mænd er jo f.eks., at vi uddanner os: Kvinder kommer godt igennem skolesystemet, de tager en gymnasial uddannelse og tager universitetet. Så flytter de til København, og så kan man ikke blive gift, når man bor i udkanten af Danmark.

Så kan løsningen jo – hvis ikke vi får noget sat ned og får undersøgt, hvad løsninger og problemstillinger kan være – være sådan noget med: Skal vi så til at lave måltal for, at du som kvinde med en universitetsuddannelse, der bor i København, faktisk skal flytte til Nordjylland i løbet af dit liv, for at de der har en chance for at få en partner? Nå, der var alt for kort tid.

Kl. 10:55

Fjerde næstformand (Karina Adsbøl):

Ordføreren.

Kl. 10:55

Astrid Carøe (SF):

Ja, der er alt for kort tid til så vigtig en debat. Tak for spørgsmålet. Altså, jeg mener ikke, vi kan bestemme, hvor folk skal bo. Det tænker jeg heller ikke Nye Borgerlige mener; det ville i hvert fald overraske mig virkelig meget.

Men jeg tror, det er enormt vigtigt, at der er muligheder for uddannelse f.eks. i hele landet, sådan at man har muligheder for at blive der, hvor man kommer fra, hvis man gerne vil det, også selv om man tager en lang videregående uddannelse.

Så er der altså også noget med vores kultur i forhold til de her mænd, der ender med at blive enlige, hvor det kan være rigtig svært at finde en partner. Altså, det er også måden, vi taler om uddannelsessnobberi og alt muligt andet på, som jeg tror har en betydning.

Så vil jeg bare sige, at ordføreren har fat i noget af det helt rigtige i forhold til mænd og kvinder, og i forhold til at kvinder har et markant højere gennemsnit fra gymnasiet end mænd og derfor adgang til 65 uddannelser mere end mænd sådan i gennemsnit ...

Kl. 10:55

Fjerde næstformand (Karina Adsbøl):

Ja, den tid skal overholdes. Men tak til ordføreren. Der er ikke flere korte bemærkninger, og vi går videre til den næste ordfører i rækken, som er fru Susie Jessen, Danmarksdemokraterne. Værsgo.

Kl. 10:56

(Ordfører)

Susie Jessen (DD):

Tak. Lige til at starte med vil jeg sige, at jeg bliver utrolig glad over at høre, at fru Astrid Carøe bakker op og også hilser fra Radikale og Alternativet. Altså, jeg synes virkelig, at det her er et godt eksempel på noget, der er en rimelig bred opbakning til, også fordi det simpelt hen er så oplagt, at vi skal have undersøgt det her.

Men først og fremmest vil jeg bare lige udtrykke en taknemlighed på mine egne vegne og på mine døtres vegne for de muligheder, vi har fået skabt for kvinder i Danmark i årenes løb. Det er jo ikke mere end omkring 100 år siden, at kvinder fik stemmeret i Danmark, og prøv at se, hvor meget der er sket siden. Der er aldrig før blevet valgt så mange kvinder ved et folketingsvalg, som da vi blev valgt her i 2022 – 44 pct. synes jeg er rigtig godt. Så tak til dem, der i tidens løb har kæmpet den kamp for kvinderne.

Men nu skal det ikke handle om kvinder, for det handler tit rigtig meget om kvinder. Nu er det mændenes tur, så nu skal jeg nok lade være med at snakke mere om kvinder; nu skal vi snakke om mændene. Nye Borgerlige har så fremsat det her forslag om at nedsætte et udvalg, der skal udrede mændenes og drengenes ligestillingsudfordringer, og det er i vores øjne en rigtig god idé.

Vores nye ligestillingsminister har i flere interviews givet udtryk for, at drengenes og mændenes ligestillingsudfordringer ligger højt på hendes to do-liste, og det vil jeg gerne kvittere for. I ministerens handlingsplan for 2023 er der jo også flere initiativer i gang, bl.a. den her undersøgelse af, hvorfor mænd er i særlig risiko for marginalisering, og den skulle være lige på trapperne; det skulle så være efter sommerferien, kunne jeg forstå. Den glæder vi os meget til at læse. Og så er der jo også indsatser på vej til at modvirke ensomhed og funktionstab hos ældre mænd, hvilket jeg også synes er en vigtig problemstilling.

Det er heller ikke nogen hemmelighed, at vi ikke var så begejstrede for finansloven for 2023, selv om vi gik meget konstruktivt til forhandlingerne osv. Men da den blev præsenteret, var jeg faktisk rigtig glad for, at man havde fået det her tilbud om ligestilling til voldsudsatte mænd og kvinder ind i finansloven. Det synes jeg også er et vigtigt skridt på vejen. Der stod vi jo faktisk også her i Folketingssalen og var generelt enige om, at det skulle der altså findes en løsning på. Den blev så i stedet for fundet i forbindelse med finansloven her i Folketingssalen. Man kan godt tænke lidt over, om det med, at beslutningsforslag tit bliver hamret ned herinde, er lidt skørt, når de egentlig ikke bør blive hamret ned.

Tak til ministeren for fokusset på de her udfordringer, men vi mener også, at på trods af at der er de her initiativer i gang, så er det her område blevet forsømt i så mange år, at der er behov for et stort forkromet overblik. Altså, der er brug for den her store paraply og en grundig gennemgang af, hvad det er for nogle ligestillingsudfordringer, mænd møder, hvorfor de møder dem, hvorfor de ender i hjemløshed, hvorfor de ender på gaden, hvorfor de sakker bagud i skolen. For i forbindelse med meget af det er der tale om sådan en dominoeffekt, f.eks. i forbindelse med skilsmisser, hvor man mister børnene, kan ende på gaden og kan ende i stofmisbrug. Alle de her ting har vi simpelt hen brug for at få undersøgt meget nærmere.

Vi mener ikke, at ultimativ ligestilling er ensbetydende med, at der skal være lighed på alle områder. Det kommer vi ikke til at få. F.eks. nævnte vi arbejdsulykker, hvor det jo bare altid kommer til at være sådan, at mænd er udsat for flere arbejdsulykker, fordi de arbejder med ting, der er lidt mere risky, og sådan må det jo nok bare være. Men når der er de her så store og omfattende problemer for drenge og mænd, der rammer, fra de er helt små børn, så bør vi også som ligestillingsordførere i det mindste få undersøgt omfanget, og hvorfor det er sådan, og efterfølgende så også, hvad vi kan gøre ved det.

Så i Danmarksdemokraterne bakker vi op om det her forslag. Og jeg er slet ikke i tvivl om, at vi kan finde finansieringen, når det handler om de her 5 mio. kr., eller hvor meget vi når i mål med. Det tror jeg ikke bliver noget problem for os. Så tak for et godt beslutningsforslag, som vi bakker op. Tak for ordet.

Kl. 10:59

Første næstformand (Leif Lahn Jensen):

Der er en enkelt kort bemærkning til hr. Kim Edberg Andersen. Værsgo.

Kl. 11:00

Kim Edberg Andersen (NB):

Det er bare for en opklaring, og tusind tak for opbakningen; den var jeg ikke sådan i tvivl om. Men det er det her med finansieringen. Mener Danmarksdemokraterne virkelig, som vi har hørt fra regeringen, at de skyder det ned, på grund af at de faktisk allerede ved tingene? De har så bare ikke gjort noget ved dem endnu, og de 5,9 mio. kr. er jo en uoverstigelig hindring for det. Eller mener ordføreren, at det her bare er et spørgsmål om, at det er et beslutningsforslag fra en uden for regeringen? Og så kan vi lave dem lige så gode, lige så logiske, lige så rigtige, som vi vil, og så skal de skydes ned. Mener ordføreren ikke bare, at det er det skuespil, vi er vidne til i dag inde i Folketingssalen?

Kl. 11:00

Første næstformand (Leif Lahn Jensen):

Ordføreren.

Kl. 11:00

Susie Jessen (DD):

Jo, det er jeg enig i, og jeg får også lidt af en deja-vu-følelse, for da Nye Borgerlige fremsatte det der beslutningsforslag om ligestilling af mænd og kvinder, der er ofre for partnervold, handlede det også om finansiering, og så gik der jo ikke så lang tid, og så blev det problem løst i finansloven. Så jeg synes, at det nogle gange er lidt af et teater, det må jeg sige, at stå herinde. Når der er en generel opbakning og vi har en minister, som også i flere artikler har givet udtryk for, at det her et vigtigt område for hende, så lad os da få det løst.

Kl. 11:01

Første næstformand (Leif Lahn Jensen):

Der er ikke flere spørgsmål og korte bemærkninger. Vi siger tak til ordføreren. Næste ordfører er fru Sólbjørg Jakobsen fra Liberal Alliance. Velkommen.

Kl. 11:01

(Ordfører)

Sólbjørg Jakobsen (LA):

Tak, og tak for ordet. Så står vi her igen. Emnet er ligestilling, og jeg synes, at det, som altid kendetegner de forskellige ordførere fra de forskellige partier, er, at vi alle sammen argumenterer, som om vi ved med sikkerhed helt ind i vores kerne, at vi har ret. Og så kan man stille sig selv spørgsmålet: Hvem har ret? Jeg tror ikke, at den bedømmelse kan laves ud fra vores svar. Jeg tror i stedet, vi skal kigge på, hvad ligestilling betyder for os hver især. Først derefter bliver svarene relevante. Altså, hvad er vores mål med ligestilling?

Betyder ligestilling for nogen, at vi skal have resultatlighed, udfaldslighed, altså en mere ligelig fordeling af kønnene i eksempelvis bestemte brancher og på bestemte poster, eller at de gennemsnitligt skal have den samme indkomst? Ja, så vil både svar som kønskvoter og øremærket barsel være redskaber, man med rette kan sige fører en tættere på sit mål.

Betyder ligestilling derimod, at alle skal have samme frihed og muligheder uanset køn? Så vil en ambition om en bestemt kønsfordeling i noget som helst ikke være berettiget og derfor heller ikke førnævnte redskaber. Ønsker man reelt, at mennesker skal have frihed til at træffe forskellige valg, må man også acceptere statistikkerne, når mænd og kvinder i gennemsnit ikke vælger ens.

Jeg ved, at vi alle hver især ser forskelligt på ligestillingsbegrebet. Det gør også, at jeg anerkender de uenigheder, vi har, om, hvilke politiske initiativer vi hver især arbejder for. I Liberal Alliance er grundkernen i vores menneskesyn, at alle mennesker er forskellige, også dem med samme køn, og derfor skal menneskers rettigheder som udgangspunkt ikke bero på, hvilket køn de har. Når vi alligevel har områder, hvor det giver mening at dele befolkningen op i køn, er det, fordi mænd og kvinder har nogle grundlæggende forskelligheder, som sund fornuft tillader at rettighederne også afspejler. Eksempelvis screener vi kun mænd for prostatakræft, og vi screener kun kvinder for livmoderhalskræft. Årsagen til opdelingen er simpel: Selv om menneskene i de respektive venteværelser ved lægen er forskellige, giver det mening, at dem med en livmoderhals får sådan en indkaldelse, og dem med en prostata får sådan en indkaldelse.

Men alle eksempler er jo ikke så ligetil. Der er nemlig også kønnede problemstillinger, hvor baggrunden ikke skyldes et bestemt fysisk organ, og håndteringen derfor heller ikke er så ligetil. Det kan eksempelvis være hjemløshed, hvor vi ser, at langt flere mænd er udsat end kvinder. Det kan være partnerdrab, hvor vi ser en langt højere andel af kvinder, som er udsat, end mænd.

For os fortæller statistikkerne ikke i sig selv, at noget er et problem. Det vil ikke automatisk blive et større problem, fordi det rammer det ene eller det andet køn mere, medmindre der er tale om diskrimination. For os betyder de statistikker, at vi i arbejdet for at forebygge og undersøge disse emner med fordel kan inddrage kønsforskelle – ikke fordi vi har et mål om, at der skal dræbes lige så mange mænd som kvinder, eller at der skal være lige så mange hjemløse kvinder som mænd, men fordi det kan hjælpe med at gøre indsatserne mere målrettede og effektive.

I dag behandler vi et beslutningsforslag om at nedsætte et udvalg, som skal undersøge mænd og drenges ligestillingsudfordringer. Hvis vi kigger på, hvor meget fokus der har været på kvinders rettigheder og ligestilling igennem de seneste mange år, forstår jeg rigtig godt tankerne bag forslaget, og jeg vil også gerne give ros for skabe den her debat, som kan vise den kontrast, der har været. I Liberal Alliance mener vi dog ikke, at vi skal søge efter udfordringer bredt alene baseret på køn, da det underkender, at alle er forskellige, også mænd og kvinder. Skal en udfordring håndteres politisk, skal den håndteres, uagtet om der er en ulige kønssammensætning eller ej. Så selv om jeg forstår tankegangen bag forslaget, støtter vi i Liberal Alliance ikke, da det går imod vores menneskesyn. Mennesker skal ses for alt det, de er, og ikke deles op på baggrund af køn. Når mænd og drenge har brug for støtte, samarbejder vi gerne om konkrete initiativer til at støtte dem, fordi der er behov, ikke fordi de har et bestemt køn. Tak for ordet.

Kl. 11:06

Første næstformand (Leif Lahn Jensen):

Tak. Der er et par korte bemærkninger. Den første er til hr. Mikkel Bjørn. Værsgo.

Kl. 11:06

Mikkel Bjørn (DF):

Jeg vil godt sige tak til ordføreren for en fremragende tale. Jeg bliver altid så glad, når Liberal Alliance udtaler sig i ligestillingsspørgsmål, i hvert fald efter at fru Sólbjørg Jakobsen er blevet ordfører på området. Der er den her understregning af, at mænd og kvinder grundlæggende er forskellige. Derfor er den her konstante målen sig op imod hinanden dybt forfejlet, og derfor synes jeg faktisk også, at ordføreren bringer et meget, meget stærkt argument imod beslutningsforslaget til bordet. Jeg tror stadig, at Dansk Folkeparti kommer til at bakke op, men det er det her med, at vi ikke hele tiden skal måle os op mod hinanden. Hvorfor skal vi det? Man kunne også måle byggebranchen op imod omsorgsfagene og så sige, at der er flere arbejdsulykker der, og at der skal være ligestilling mellem de to. Hvorfor skal der det? Lad os da kigge isoleret på et problem og sige, om det er for stort, og om vi kan gøre noget ved det for at mindske problemerne inden for det specifikke område. Men hvorfor skal alting måles op imod hinanden? Jeg synes, det er en rigtig god pointe, så tak for den.

Kl. 11:07

Første næstformand (Leif Lahn Jensen):

Ordføreren.

Kl. 11:07

Sólbjørg Jakobsen (LA):

Mange tak. Jeg er meget enig. Jeg tror, at i langt de fleste ting, der sker i den her verden, er der ikke en lige fordeling, i forhold til hvilke mennesker det rammer – om det rammer mænd eller kvinder. For os i Liberal Alliance er det meget vigtigt, at når vi sætter ind decideret i forhold til køn, skal det være, fordi der er tale om diskrimination eller der er en særlig god grund, f.eks. at vi kun sender kvinder til en livmoderhalskræftundersøgelse.

Kl. 11:07

Første næstformand (Leif Lahn Jensen):

Så er det hr. Kim Edberg Andersen.

Kl. 11:07

Kim Edberg Andersen (NB):

Tak for det. Man bliver overrasket hver dag. Jeg anerkender ideologien her om, at vi alle sammen er ens, og at vi skal ses i verden som individer. Det er superfint. Men jeg tror, at Liberal Alliance lige går skridtet videre end det, jeg siger. Jeg vil bare gerne have kortlagt udfordringerne, fordi jeg kan se, at der er et hul, i forhold til at vi ikke har kortlagt udfordringerne. Så jeg er ikke inde og sige, at mænd skal ind og have en livmoderhalskræftundersøgelse. Det er jeg helt med på ikke er nødvendigt. Men jeg tror simpelt hen, at vi har et hul i vores viden, og det er jo egentlig bare det. En ligestillingsudfordring behøver jo ikke nødvendigvis at være noget, hvor vi bagefter skal ind og lovgive, for at folk skal være fuldstændig ens. For der tror jeg at vi kommer til at være enige mange steder.

Men jeg vil godt spørge ordføreren, om hun mener, at den her lidt søgte forklaring med, at det her er alt for dyrt, og at det kan vi slet ikke overskue, holder vand.

Kl. 11:08

Første næstformand (Leif Lahn Jensen):

Ordføreren.

Kl. 11:08

Sólbjørg Jakobsen (LA):

Tak for spørgsmålet. I forhold til tidligere bemærkninger tror jeg også, at vi kommer til at være meget enige, når det kommer til konkrete initiativer. Som sagt vil jeg også rose for at bringe debatten ind i salen, fordi der typisk kun er fokus på eller meget mere fokus på kvinders rettigheder.

I forhold til regeringens begrundelse om økonomi kan det undre mig lidt, for regeringen har ikke ligefrem sparet på undersøgelser, kommissioner og ekspertgrupper på det seneste. Hvis man hører resten af ordførerne fra oppositionen – både røde og blå – argumenterer de jo for, at jeres forslag er godt, og jeg har svært ved at se, hvorfor Venstre, Moderaterne og Socialdemokratiet pludselig har en anden holdning. Det er mange penge, og vi skal selvfølgelig passe godt på skatteborgernes penge, men det er jo ikke et stort beløb i forhold til de beløb, vi plejer at snakke om i den her sal. Sådan det forstår jeg ikke helt.

Kl. 11:09

Første næstformand (Leif Lahn Jensen):

Spørgeren.

Kl. 11:09

Kim Edberg Andersen (NB):

Så er et opfølgende spørgsmål på det, at det sidste strå, som regeringen bruger, er, at vi til september faktisk allerede ved alle udfordringer. Og regeringen har jo ikke brugt et ideologisk standpunkt, som Liberal Alliance har brugt. De har bare sagt: Vi ved det faktisk godt, så der er ingen grund til at undersøge mere. Tror Liberal Alliance, at vi til september har en regering og en minister, der simpelt hen har fuldstændig styr på alle ligestillingsudfordringer i forhold til mænd og drenge? Eller har ordføreren en idé om, at det her bare er, fordi det er et beslutningsforslag, der ikke kommer fra regeringen?

Kl. 11:10

Første næstformand (Leif Lahn Jensen):

Ordføreren.

Kl. 11:10

Sólbjørg Jakobsen (LA):

Jeg tror ikke, at nogen nogen sinde kommer til at have en fuldt forklaret forskel på mænd og kvinder. Det udvikler sig løbende, både som mennesker og som samfund. Så jeg tror ikke, at der nogen sinde kommer en fuldstændig færdig redegørelse. Så om jeg mener, at vi allerede er færdige eller kan blive færdige til september – nej, det tror jeg ikke.

Kl. 11:10

Første næstformand (Leif Lahn Jensen):

Så er det fru Rosa Eriksen.

Kl. 11:10

Rosa Eriksen (M):

Tak. Tak for en god tale. Tak for at tale individet op og tale mennesker op. Det er jeg rigtig glad for. Jeg undrer mig lidt, i forhold til at der jo er statistikker, der viser, at mænd er mere udfordret på nogle områder, altså at der er en overrepræsentation af mænd på nogle ret alvorlige områder. Ulighed i sundhed er der f.eks. også. Vi kender alle sammen den der med, at mænd har sværere ved at gå til lægen og måske mærke efter, om der er noget galt, og at de kommer for sent til lægen. Anerkender ordføreren ikke, at der er kønnede udfordringer i vores samfund, eller er det bare tilfældigt?

Kl. 11:11

Første næstformand (Leif Lahn Jensen):

Ordføreren.

Kl. 11:11

Sólbjørg Jakobsen (LA):

Jamen jeg er i tvivl om, om du hørte, hvad jeg sagde om det, for det gør jeg nemlig. Jeg sagde faktisk ordret, at de statistikker kan vi bruge i arbejdet for at forebygge og undersøge disse emner og inddrage kønsforskellen. Så det anerkender jeg hundrede procent. Der er masser af problemer med ulighed . Jeg tror faktisk, at jeg nævnte, at næsten alt her i verden har en overrepræsentation af det ene eller det andet køn, for det er nærmest kun i fødselsstatistikken, at man næsten rammer de 50 pct. Så jo, det anerkender jeg. Det er bare forskellige løsninger, vi har, i forhold til hvad vi vælger at bruge de statistikker til.

Kl. 11:12

Første næstformand (Leif Lahn Jensen):

Spørgeren.

Kl. 11:12

Rosa Eriksen (M):

Tak. Og undskyld, at jeg ikke havde hørt det. Det er jeg rigtig glad for at ordføreren siger, og jeg er glad for svaret. Tak for det.

Kl. 11:12

Første næstformand (Leif Lahn Jensen):

Så siger vi tak til ordføreren. Der er ikke flere bemærkninger. Næste ordfører er fru Mai Mercado fra Det Konservative Folkeparti. Velkommen.

Kl. 11:12

(Ordfører)

Mai Mercado (KF):

Tak, formand. For Det Konservative Folkepartis vedkommende kan jeg sige, at vi bakker op om forslaget, og jeg tror egentlig også, at vi ville have bakket op, hvis det havde handlet om at undersøge ligestillingsproblematikkerne for piger og kvinder, og selvfølgelig også at handle på dem.

Ligestilling har i rigtig mange og handlet om kvinderne, men virkeligheden er jo også, som den her debat afslører, meget mere nuanceret, for faktum er, at drenge og mænd står med betydelige ligestillingsudfordringer – ikke dermed sagt, at de er vigtigere end kvindernes og pigernes; det er nogle andre ligestillingsudfordringer, men det er betydelige ligestillingsudfordringer. Hvis man bare ser på statistikkerne, ser vi, at mænd lever i kortere tid, at de er mere usunde, ikke går til læge lige så ofte. Jeg tror, at noget af det, der især rørte mig, er at læse, hvordan selvmordsstatistikkerne bare viser, at mænd er langt mere udsat i forhold til risikoen for at tage sit eget liv. Vi kan se, at færre får en ungdomsuddannelse, vi kan se, at langt flere mænd lever alene, og så taber de i familieretssagerne.

Som den minister, der lavede det nye familieretssystem, må jeg bare sige, at det i den grad har skuffet. Det system, der er blevet, var ikke det, som vi politisk aftalte med hinanden. Det, vi politisk aftalte med hinanden, dengang et samlet Folketing blev enige om et nyt system med en helt ny tilgang til at møde familierne, til at møde barnet, var, at det skulle tage udgangspunkt i barnets bedste, det var, at man i udgangspunktet ligeværdigt skulle have både en far og en mor, og jeg oplever ikke, at de politiske visioner, der var dengang, er det system, som vi har i dag. Så der er nok at tage fat på, når det er, at man skal løse mænds ligestillingsudfordringer.

Så synes jeg, det er ærgerligt, at stammedansen er rituel, som den plejer. Der kommer et godt forslag, regeringen pander det ned, og jeg har garanteret også selv gjort det som minister, men i det her tilfælde oplever jeg egentlig et beslutningsforslag, som ikke er sådan stramt bundet med skarpe bindinger, men oplever egentlig en ret åben tilgang, et ønske om og en nysgerrighed på i større målestok at kunne få afdækket, hvad det er, vi står med, når vi taler om ligestillingsudfordringer for mændene. Derfor er jeg også rigtig ærgerlig over, at forslagsstiller fra Nye Borgerlige faktisk ikke får deres forslag igennem, for det havde været godt, det havde været klogt, og det kunne have vist, at Folketinget kunne samles om beslutningsforslag.

Jeg læser ikke det her beslutningsforslag, som at der skal afsættes 4 mio. kr. Jeg læser det, der står, nemlig at der skal indkaldes til en drøftelse, hvis man bakker det her op, om, hvad det er for rammer, der skal til for at føre det her beslutningsforslag ud i livet. Det er et godt beslutningsforslag, det fortjener at blive stemt igennem, så tak til forslagsstiller for at fremsætte det. Vi bakker det i hvert fald op.

Kl. 11:16

Første næstformand (Leif Lahn Jensen):

Tak. Der er en enkelt kort bemærkning til hr. Kim Edberg Andersen.

Kl. 11:16

Kim Edberg Andersen (NB):

Tak for det. Familieretshusproblematikken valgte jeg helt bevidst ikke at tage med ind, for så bliver debatten lynhurtig noget spids, men jeg er fuldstændig enig med ordføreren i de problemstillinger, der ligger der. Så den tager vi gladelig en anden gang.

Som ordføreren selv også siger, kommer det her et godt sted fra, og det er ikke noget, hvor jeg har søgt en konflikt. Som ny politiker herinde ved jeg jo godt, hvordan stammedansen er, men man bliver alligevel lidt skuffet, når man ser en regering, der bare ... Der må ikke stå Nye Borgerlige og Kim på det. Og så om 14 dage, nøjagtig ligesom med § 109, finder vi en løsning, og så er det en eller anden fra regeringen. Ved du hvad? Det må I gerne. Hvis I lægger det samme forslag frem i morgen, stemmer jeg for det, og så må I skrive Mette, eller hvem I har; det er jeg ligeglad med. Men er ordføreren enig i, at nogle gange er den her stammedans bare dræbende, også for, hvordan folk udefra ser på det, for jeg er ikke sikker på, at danskerne har samme forståelse af skuespillet?

Kl. 11:17

Første næstformand (Leif Lahn Jensen):

Ordføreren.

Kl. 11:17

Mai Mercado (KF):

Jeg er fuldstændig enig, og der, hvor det bliver særdeles ærgerligt, er, når man ser den her debat udefra. Man kan jo få den tanke, at det her ikke er vigtigt nok til at kunne samle et Folketing. For vores del synes vi, det her er vigtigt. Det handler om at sikre mænd og drenge bedre chancer i livet, end de sådan set har i dag. Det synes vi er hamrende vigtigt.

Kl. 11:17

Første næstformand (Leif Lahn Jensen):

Der er ikke flere korte bemærkninger. Vi siger tak til ordføreren. Den næste ordfører er hr. Mikkel Bjørn fra Dansk Folkeparti. Velkommen.

Kl. 11:17

(Ordfører)

Mikkel Bjørn (DF):

Tak for det, og tak til forslagsstillerne for et, synes jeg, rigtig godt forslag. Vi ved, at der er udfordringer, som særlig rammer mænd. Det er ikke nødvendigvis ligestillingsudfordringer. Deri er jeg sådan set enig med fru Sólbjørg Jakobsen, men jeg synes, der er nogle steder, hvor vi ser, at eksempelvis mænd falder gennem, bl.a. i vores uddannelsessystem, i skolen, inden for sundhed, i forhold til levealder, i forhold til selvmordsrater, udsathed for kræft. Der er også noget med familie- og forældrerettigheder, og mænd er mere udsatte for vold og misbrug.

Det er ikke problemer, fordi der er en ulighed mellem mænd og kvinder. Det er problemer isoleret set. Det er problemer, som skal løses. Udfordringen er i den her debat, at størstedelen af det politiske spektrum altid taler om steder, hvor mænd nyder fordele af at være mænd – aldrig steder, hvor kvinder nyder fordele af at være kvinder. Vi taler ofte om ulemper ved at være kvinde, men sjældent om ulemperne ved at være mand, og målet er jo ikke, at der skal være en lige fordeling mellem mænd og kvinder.

Ministeren var ude i et interview her for nogle dage siden, tror jeg det var, at tale om negative forventninger til mænd, og hvordan vi kunne tage et opgør med dem, og det synes jeg sådan set er meget fint, men jeg synes udfordringen er, at der ikke rigtig bliver sat noget i stedet for. Jeg tror også, det er det, der er udfordringen i forhold til mange unge, særlig unge drenge og mænd, at de ikke har nogen positive forventninger at navigere i.

Hvad er det for nogen positive forventninger og rollemodeller, der skal være til unge drenge og mænd? Det kunne være positive forventninger som personligt ansvar og pligt, ærlighed, pålidelighed, arbejdsetik, det at tage vare på sin familie, arbejde hårdt, bidrage til sit lokalsamfund, at være gode ægtemænd, gode fædre, patrioter, som engagerer sig i nationens interesse og yder frivilligt arbejde, mennesker med integritet og moralsk karakter, som yder sit bedste, når det er muligt, yder personlig beskyttelse og omsorg for svagere i fysisk forstand, også eksempelvis kvinder, nogle gange. Det er at være en stabil støtte for andre, især dem, der er afhængige af ens hjælp, en mand, der sætter mål, udviser selvbeherskelse og overvinder udfordringer. Det tror jeg er nogle positive idealer og rollemodeller, som er vigtige og kunne være vigtige for mænd og drenge at have og stile efter.

Men jeg tror også, det er vigtigt at få undersøgt, hvor der indimellem er mænd, der falder igennem, måske i nogle tilfælde i mangel på positive idealer og rollemodeller at spejle sig i, fordi der er nogle dyder knyttet op på det at være mand og også på det at være kvinde, og her synes jeg, at et af problemerne er, at regeringen ikke rigtig har blik eller fokus på de positive idealer, heller ikke fokus på de steder, hvor mænd indimellem misser målstregen i forhold til netop de idealer.

Så Dansk Folkeparti synes, at det er et godt forslag. Vi bakker op og takker for ordet.

Kl. 11:21

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så er det ordføreren for forslagsstilleren, hr. Kim Edberg Andersen fra Nye Borgerlige. Velkommen.

Kl. 11:21

(Ordfører for forslagsstillerne)

Kim Edberg Andersen (NB):

Tak for det. Man kan jo som ordfører fra et parti uden for regeringen godt have lyst til at gå herop, når man har hørt stammedansen, og man kan så vælge to veje. Jeg kan sige, at den, der laver breaking, altid er regeringen, at den er imod ligestilling for mænd, jeg kan søge konflikten, og det kommer der ikke noget ud af, eller jeg kan appellere til, at regeringen måske finder en minister, der har lyst til selv at komme med det her forslag og så sætte sit eget navn på det. For det kan jeg godt leve med. Jeg kan godt leve med, at man tager et godt forslag, der kommer fra Kim Edberg Andersen fra Nye Borgerlige og så siger, at det er Mette fra Moderaterne. Det kunne jeg godt. Det er ikke det, der er vigtigt for mig, og det er virkelig ikke den tilgang, jeg har haft til ligestillingsdebatten, og det er heller ikke den tilgang, jeg har haft til at udforme det her forslag, fordi det bare er et godt forslag.

Det er fakta, for vi ved, at vi heldigvis har haft fokus på kvindernes problemstillinger længe. De har kæmpet i 100 år for bare at opnå næsten ligestilling – for det er jeg enig med Socialistisk Folkeparti i, altså at vi selvfølgelig endnu ikke er i mål – og så har vi glemt mændene lidt undervejs. Mange af os mænd er opdraget til at sige, at det går nok, og vi har også hørt om ligestillingskampen for kvinder, så vi tænker også, at den skal vi kæmpe, og så glemmer vi også lidt os selv. Jeg blev nødt til at gå på toilettet under debatten her, og da jeg kom derud, var der er også en ligestillingsproblematik, som bare er sådan helt lavpraktisk. Der er et kvindeligt piktogram på den ene dør, men der er ingen mænd nogen steder, og det er jo ikke, fordi jeg vil latterliggøre debatten. Men jeg vil bare sige, at der ikke er en eneste mand i hele Folketinget, der ville påpege det. For vi ville ikke tænke over det. Men havde der været to mandepiktogrammer derude, er jeg sikker på, at der på et eller andet tidspunkt havde været en pige, der havde sagt: Hvorfor, og hvad er det for noget skidt? For det er den måde, tonen er på, altså at det er o.k. at italesætte kvindelige problemstillinger, men ikke mandlige.

Med det her vil jeg bare frem til at sige, at jeg tror, vi har nogle blindspots, altså nogle blinde vinkler, i forhold til hvad det er for nogle problemstillinger, mænd rammer. Jeg tror, vi har nogle blinde vinkler, og jeg tror ikke, fru Marie Bjerre, på trods af at jeg har stor tillid til hende, har en stor pose med alle de blinde vinkler i, som hun bare kan hive frem på bordet til den 1. september og så sige: Se her, Kim fra Nye Borgerlige, nu har jeg løst problemstillingerne, og nu løser vi dem. Det tror jeg faktisk ikke. Jeg tror, fru Marie Bjerre lige nøjagtig her er hæmmet af sit eget køn, fordi der er forskel på, hvordan mænd og kvinder ser verden. Det er fakta, og når der er forskel på, hvordan man ser verden, så er der helt sikkert også forskel på, hvordan verden ser dig.

For jeg ønsker ikke, at det her bliver til, at der her er en udfordring for en mand eller en dreng, og det skal vi have store kommissorier om og sætte masser af milliarder af til. Det er ikke sikkert, at det er det, der er idéen. Idéen kan godt være, at vi får en viden frem, og så møder man måske fantastiske klasselærere, som jeg selv har haft, som kan se på Kim i 3. klasse, at han lige skal være opmærksom på det og det i hans liv. Han skal være opmærksom på, at Familieretshuset har en tendens til at prioritere dem, der får bopælspligten. Derfor skal han, når han engang skal skilles, også lige være opmærksom på, at han skal ind i kampen hurtigt, inden det her bliver tildelt, sådan at han ikke lige pludselig bliver ramt af en problemstilling, som ikke så meget er baseret på køn, men på, hvem der havde en social omgangskreds, der lige kunne prikke Kim på skulderen og sige: Du skal lige huske, når I nu skal skilles, at det nok bliver noget grimt noget, og du skal, hvis du vil se dine børn ligestillet, hurtigt ind i kampen i forhold til Familieretshuset, for når først de tildeler din stilling i forhold til enten samvær eller bopæl, så klapper fælden.

Det kan jo godt være det, vi kommer frem til her, altså ganske almindelige problemstillinger, som rigtig mange mænd rammer i deres liv, og det er ikke, fordi vi er dummere end kvinder – for det er vi sikkert på mange områder – men fordi vi ikke har det blik for det. Mænd er simple langt hen ad vejen. Det er vi, og vi ser måske ikke problemstillingerne så langt fremme i den sociale sammenhæng. Det kan være, det er noget genetisk fra dengang, vi var jægere og samlere. Jeg ved det ikke, og hvis jeg ikke ved det – og jeg er snart et halvt århundrede gammel – så er jeg helt sikker på, at fru Marie Bjerre heller ikke ved det med sikkerhed. Skal jeg sige »ministeren«? Undskyld, ministeren ved det heller ikke. Én ting er helt sikker i forhold til de 5,9 mio. kr., som det koster i Norge. Selv om jeg kun har været her ganske kort tid, vil jeg næsten tro, at vi bruger mere på kaffemaskinerne rundtomkring i huset, og 5,9 mio. kr. er cirka det, som er gruppestøtten til et parti, der har tre medlemmer.

Kl. 11:26

Det ved jeg, for det er jo noget, jeg har siddet og kigget på. Det er så lille et beløb, at jeg bliver nødt til – som det eneste, hvor jeg bliver negativ – at skyde det til hjørne og sige, at hvis det er argumentationen, så er den simpelt hen ikke god nok i forhold til et forslag, som teknisk set kommer fra et ligestillingssynspunkt og ikke for at ryste båden eller tage noget fra nogen som helst. For det kommer jeg ikke til, og der tror jeg også, at ligestillingsordførerne ved, at jeg så rigtig gerne vil gå ud og finde noget ekstra finansiering. For hvis vi ligestiller mænd og kvinder, gør vi det, som vi alle sammen arbejder på, selv når vi kønner det i vores debat, hvis vi ligestiller begge køn, har vi ligestillet mennesker. Det er det, det her går ud på, altså at ligestille mennesker og ikke i en kamp imod hinanden.

Så når vi nu lige om lidt forhåbentlig får en fra Moderaterne til at komme med et fantastisk forslag, vi kan nå at stemme igennem inden sommerferien, om, at vi laver et udvalg til at finde ud af, hvad mænd og drenges udfordringer er, så lover jeg at stemme for. For i Nye Borgerlige stemmer vi for gode forslag, og så er vi ikke så bekymrede for, hvem der kommer med de gode forslag. Og til Socialistisk Folkeparti vil jeg igen sige, at vi i lige det her udvalg rigtig, rigtig ofte er enige. Så kan vi helt sikkert finde andre udvalg, hvor vi knap så ofte er enige, men det har jo ikke noget med det her at gøre.

Gode forslag burde blive stemt igennem Folketingssalen. For ellers kommer befolkningen derude til at sige – og det kan de komme til, hvis der er nogen, der søger konflikten og breakingvælten i stedet for være anerkendende, og det forsøger jeg at være – at det her ikke er vigtigt nok for regeringen, for flertalsregeringen, som vælger at skyde et rigtig godt forslag ned. Jeg vil næsten garantere – og det er jo en påstand – at det kan jeg også finde nogle i regeringspartierne der synes, men fordi det er et beslutningsforslag, siger man som udgangspunkt nej til noget, der nemt kan finansieres, og som vil belyse et rigtig, rigtig reelt problem, og det synes jeg er skammeligt.

Som Nye Borgerlig er jeg superglad for den store opbakning, jeg har fået fra alle de andre partier, alle dem, der ikke er bundet af lædersædet på en ministerbil, og så håber jeg, at nogle af dem, der har lædersæderne, tænker, at det her kan vi godt lige smide ind inden sommerferien. Hvem ved? Det kan være, det så bliver min ordførertale nr. 100. Men det er et godt forslag, og det burde blive stemt igennem, og de der lidt søgte strå, man gemmer sig bag ved lige her, anerkender jeg ikke. Jeg synes, det er forkert, at man vælger at skyde det ned. Tak for ordet.

Kl. 11:29

Første næstformand (Leif Lahn Jensen):

Tak. Der er nogle korte bemærkninger. Den første er til hr. Peder Hvelplund.

Kl. 11:29

Peder Hvelplund (EL):

Tak for det. Jeg vil lige starte med at tilkendegive, at vores ligestillingsordfører, fru Rosa Lund, desværre blev forhindret i at komme, og derfor deltog vi ikke i debatten hernede. Det skal jeg beklage, og derfor vil jeg bare gerne tilkendegive fra Enhedslistens side, at vi faktisk også synes, det her er et rigtig godt forslag, og at det her jo netop handler om at tage ligestillingskampen alvorligt – at det selvfølgelig handler om at få afskaffet den kønnede ulighed, uanset hvordan man møder den. Vi ved jo, at der er udfordringer i forhold til mænds sundhed, og at der også er en kønnet ulighed der. Vi kan se, at der er flere mænd, som er selvmordstruede, at der er flere mænd, der bliver ramt af ensomhed. Og derfor er det helt oplagt, at vi også ser på det her.

Så det er bare en tilkendegivelse af, at vi fra Enhedslistens side også bakker op omkring det beslutningsforslag, som Nye Borgerlige har fremsat. Så er det muligt, at der er visse dele af argumentationen fra hr. Kim Edberg Andersen, jeg ikke deler hundrede procent, men intentionen deler vi i hvert fald.

Kl. 11:30

Første næstformand (Leif Lahn Jensen):

Ordføreren.

Kl. 11:30

Kim Edberg Andersen (NB):

Man skal heller aldrig være helt enige, for så er der jo ikke noget at snakke om efterfølgende. Det er også i orden.

Jeg havde lagt mærke til, at Enhedslisten, Alternativet og Radikale Venstre ikke var her i dag, men jeg tænkte, at de nok havde travlt med noget andet. Så jeg er glad for, at Enhedslisten kom i salen, og jeg har en forhåbning om, at jeg både kan lokke Alternativet og Radikale til også at støtte op om det her forslag. Men jeg manglede dem lidt i salen i dag, selvfølgelig gjorde jeg det. Det er ikke verdens største forslag, det anerkender jeg, men jeg synes faktisk, det er et ret vigtigt forslag.

Kl. 11:30

Første næstformand (Leif Lahn Jensen):

Spørgeren.

Kl. 11:30

Peder Hvelplund (EL):

Det er bare for at sige, at det også er derfor, jeg gerne ville komme herned og tilkendegive, hvor Enhedslisten står, for jeg synes faktisk, det er en væsentlig og vigtig debat. Så det er bare for at sige, at vi absolut tager det her alvorligt, men jeg tror også, ordføreren godt kender situationen – at der kan ske ting, der gør, at man bliver forhindret.

Jeg har sådan set ikke yderligere spørgsmål, men jeg vil bare tilkendegive, at vi bakker op om det her forslag.

Kl. 11:31

Første næstformand (Leif Lahn Jensen):

Så går vi videre til den næste, og det er fru Camilla Fabricius.

Kl. 11:31

Camilla Fabricius (S):

Tak for det. Og tak for den rigtig spændende debat, vi har haft her i salen i dag. Når jeg lige klikkede mig ind her, er det egentlig, fordi ordføreren nævner diskussionerne omkring Familieretshuset. Og der håber jeg bare, at ordføreren fra talerstolen vil anerkende, at socialministeren, som er ansvarlig for familieretsområdet, har peget på, at vi skal kigge på Familieretshuset og forældrefremmedgørelse efter sommerferien.

Kl. 11:31

Første næstformand (Leif Lahn Jensen):

Ordføreren.

Kl. 11:31

Kim Edberg Andersen (NB):

Heldigvis er jeg også ordfører på det område, så ja, det kan jeg anerkende, og det er jo heller ikke det, jeg forsøger at skyde regeringen i skoene, altså at de ikke gør noget. Jeg synes bare nogle gange, at det er lidt nemt, det der med at skyde det ned, bare fordi der står B-forslag foran noget, i stedet for at stemme gode forslag igennem Folketinget, når vi er enige om dem. Men jeg anerkender selvfølgelig, at der i hvert fald er blevet sagt, at der skal ses på Familieretshusproblematikken.

Kl. 11:32

Første næstformand (Leif Lahn Jensen):

Spørgeren.

Kl. 11:32

Camilla Fabricius (S):

Det er jeg rigtig glad for, for Socialdemokratiet mener, at det er væsentligt, at børn har to forældre, og at børn selvfølgelig skal have muligheden for, hvis ikke der er noget andet, der er bøvl med i en familie, at se deres forældre. Så jeg er jo glad for, at man anerkender, at ministeren har gjort opmærksom på, at man selvfølgelig vil kigge på de bump, der kan være i Familieretshuset.

Kl. 11:32

Første næstformand (Leif Lahn Jensen):

Ordføreren.

Kl. 11:32

Kim Edberg Andersen (NB):

Men igen – og man skal ikke være konspiratorisk, for det er snart fredag, og vi skal hjem – men virkeligheden er jo så, at det er, fordi det er en problemstilling, der er kendt. Og det her forslag går ud på at undersøge de problemstillinger, der ikke er kendt. Jeg tror ikke, vi har vendt alle sten endnu i forbindelse med mænds og drenges ligestillingsproblematikker. Men børn skal selvfølgelig altid være i vores fokus – altid – uanset hvilket område det er. Selvfølgelig skal de det.

Kl. 11:33

Første næstformand (Leif Lahn Jensen):

Så er det fru Astrid Carøe.

Kl. 11:33

Astrid Carøe (SF):

Tak for det, og tak til ordføreren både for et rigtig godt forslag og for en ret fin tale. Selvfølgelig er der ting, vi ikke er enige om, og andet ville også være underligt, men jeg synes faktisk, at det er fedt at mærke, at ordføreren går op i det her område og kan se, at der problematikker på ligestillingsområdet, i stedet for bare at feje det væk, som vi nogle gange oplever at det sker fra højrefløjens side. Så tusind tak for det.

Selv om det her er en alvorlig debat, vil jeg alligevel gerne – og jeg deler den opfattelse, at der er mange store problematikker – bare lige kommentere på det her med piktogrammerne i Folketinget, for jeg har faktisk også undret mig. Nu bliver det her forslag jo stemt ned, men hvis ordføreren vil, kan vi sagtens se, om vi kan tage den kamp, for jeg undrer mig over, at der er piktogrammer for kvinder og kvindetoiletter, men ikke for mænd. De burde jo bare være fælles for os alle sammen.

Spøg til side, jeg synes, det er et rigtig godt forslag, og tusind tak til ordføreren for at have fremsat det, og tak for samarbejdet på det område.

Kl. 11:34

Første næstformand (Leif Lahn Jensen):

Ordføreren.

Kl. 11:34

Kim Edberg Andersen (NB):

Selv tak. Jeg tror nu, at de fleste højrefløjspartier faktisk går ind for, at vi får undersøgt tingene.

Hvis vi skal holde os i den muntre tone, ville jeg godt nok være bekymret over at gå til Præsidiet og ligesom lave en optællingsliste og så tælle mande- og kvindepiktoprogrammer. Og tænk, hvad kan det ikke rende op i af penge, når 5,9 mio. kr. er for meget til halvdelen af Danmarks befolkning? Så jeg tror, at de mandlige medlemmer og medarbejdere herinde lever med, at vi som udgangspunkt går ind på de toiletter, der ikke er piktogrammer på, og så ved vi, at vi i mange aspekter af livet skal behandle kvinderne godt, så de skal naturligvis have deres piktogram. Jeg kunne godt være bekymret i forhold til den her social konstruktions-debat om, om vi skal have nogle større døre til alle de piktogrammer, der skal være på dem. Men det bliver ikke et beslutningsforslag, der kommer fra Nye Borgerlige. Det vil jeg garantere.

Kl. 11:34

Første næstformand (Leif Lahn Jensen):

Gruppeformanden, som er præsidiemedlem, kom med et lille smil. Så er det spørgeren.

Kl. 11:35

Astrid Carøe (SF):

Det er godt, at præsidiemedlemmet følger med. Jeg tror, det bliver en hurtig optælling, for jeg tror ikke, man finder et mandepiktogram herinde. Ærlig talt har jeg undret mig over det, men det er fint. Jeg tænker også, at det er en kamp, mændene herinde skal tage, hvis man synes, det er et problem. Ellers kan man jo lave sin egen lille protest og bruge toiletterne alligevel. Det tror jeg ikke der er nogen der vil have noget imod.

Jeg synes, det er ret interessant, at Nye Borgerlige har fremsat det her forslag, men vil ordføreren sige en lille smule til sidst om, at nok er der kønnede problematikker, vi ser for mænd, men at der altså også findes kønnede problematikker for kvinder, altså det her med, at der tit bliver talt rigtig meget om mænds ligestilling fra højrefløjen, men at der også er steder, vi skal se på kvinders ligestilling? Selv om det jo ikke var det, debatten skulle handle om i dag, vil jeg bare lige have det sidste spørgsmål med der.

Kl. 11:35

Første næstformand (Leif Lahn Jensen):

Ordføreren.

Kl. 11:35

Kim Edberg Andersen (NB):

Jamen det er, fordi venstrefløjen altid har været begavet med en masse af kvindelige ordførere, som har været rigtig gode til at råbe op om kvinders problematikker. Så har vi på højrefløjen bare siddet og været sådan lidt forstemte og ikke turdet sige noget før nu. Og så tænkte vi, at så tog vi den anden del af det, for det her skal ikke være en kamp – mænd, kvinder, højrefløj, venstrefløj – det skal det ikke. Men selvfølgelig er der problemstillinger for kvinder, vi ikke er nået i mål med endnu, selvfølgelig er der det. Virkeligheden er bare, at det er der også for mænd. I sidste ende gælder det for mig bare om, at ligestillingen er for mennesker. Og når vi når dertil, er vi fri for at tage stilling til, om det er mænd eller kvinder, vi snakker om.

Kl. 11:36

Første næstformand (Leif Lahn Jensen):

Så er det Susie Jessen.

Kl. 11:36

Susie Jessen (DD):

Tak. Og tak for en god tale, som altid, og også for at bringe det her på banen. Jeg sad lige og lavede sådan en lille liste her, og nu håber jeg ikke, at jeg har glemt nogen: Enhedslisten, Alternativet, SF, Radikale, Konservative, Dansk Folkeparti, Danmarksdemokraterne og Nye Borgerlige bakker op om det her forslag i dag. Det er jo ikke første gang, at ordføreren står her med et beslutningsforslag, som vi behandler, og som egentlig grundlæggende er godt, altså hvor der er en enighed om, at det er noget, vi skal gøre noget ved. Og derfor har jeg bare et behov for at adressere det her problem med, at beslutningsforslag bare bliver banket ned, altså fordi det er noget, der ikke er vokset i regeringens have, selv om vi har en minister, som jo synes, at det her er et vigtigt fokus område, og selv om vi har en minister, som synes, at det her er noget, man skal adressere i aviser og i handlingsplaner og alle mulige forskellige ting. Altså, hvad er det, der foregår? Og kan vi ikke på en eller anden måde få gjort noget ved det her? Jeg synes, at det skal adresseres, det må jeg altså sige, for jeg synes, at det er et problem, altså et demokratisk problem.

Kl. 11:37

Første næstformand (Leif Lahn Jensen):

Ordføreren.

Kl. 11:37

Kim Edberg Andersen (NB):

Det er i hvert fald tudetosset. Jeg ved ikke, om det er et demokratisk problem, men det er tudetosset, at fordi man sidder uden for regeringen, skal man, koste, hvad det koste vil, ikke være en, der får gennemført noget som helst herinde. Det er jo bare tudetosset. Det er sådan lidt et levn, og vi arbejder et sted, hvor der er mange, mange af de måder, vi gør tingene på, som er en lidt kantede og lidt forkerte, og det er sådan, at det bare skal skydes ned, fordi der står Kim Edberg Andersen på det og han ikke er i regering, og det giver ingen mening. Og der kunne regeringen måske hen over sommerferien, når de bliver sådan lidt mere glade for hinanden og stoler lidt mere på hinanden, lige sige, at når man har magt, skal man også vise overskud. Og overskud kunne jo være at sige, at hvis der kommer noget godt – det behøver ikke at være et af mine forslag, selv om jeg faktisk synes, at jeg har ramt et par stykker godt, hvor vi alle sammen er enige, også i regeringen, men det kunne også være et fra Peder Hvelplund – så lad os da stemme det igennem i regeringen. Gode forslag er jo grunden til, at vi er. Vi er her for at lave god politik, uanset om vi er på ministerholdet eller vi sidder uden for . Vi er 179 mennesker, og nogle gange kan selv nogle af os, der ikke er i regering, komme med noget, der er fornuftigt.

Kl. 11:38

Første næstformand (Leif Lahn Jensen):

Spørgeren.

Kl. 11:38

Susie Jessen (DD):

Jeg er fuldstændig enig. Der har jo været rigtig mange beslutningsforslag her i den her samling, og der har også været mange gode ting, som jeg synes det er ærgerligt at regeringen ikke bakker op om, især når man tænker på, at regeringen jo fra starten havde det udgangspunkt, at det ikke skulle være en regering, der lukkede sig om sig selv og var magtfuldkommen. Så jeg synes bare, at det er vigtigt nu, at regeringen ikke bare har det i munden, men måske også søger det brede samarbejde og åbner op for gode idéer fra andre partier end sig selv.

Kl. 11:39

Første næstformand (Leif Lahn Jensen):

Ordføreren.

Kl. 11:39

Kim Edberg Andersen (NB):

Jamen sådan er det nok altid, når man er i nye forhold, altså at så ser man kun hinanden, og så på et tidspunkt får man overskud til at se ud over ens egen næsetip. Og der kan man jo håbe, at den her regering når frem til den erkendelse her efter sommerferien. De har en god, lang sommerferie til at indrømme, at der sidder meget, meget dygtige ordfører på mange, mange områder for mange, mange forskellige partier, og vi gør jo virkelig ikke tingene for at ødelægge noget for nogen herinde. Vi er alle sammen, altså alle 179 mennesker, forhåbentlig valgt ind for at gøre det godt for danskerne. Så når nyforelskelsen i regeringen aftager, håber alle os fra oppositionspartierne, at vi ikke skal igennem den her rituelle stammedans hver gang.

Kl. 11:39

Første næstformand (Leif Lahn Jensen):

Så siger vi tak til ordføreren. Der er ikke yderligere korte bemærkninger.

Da der ikke er flere, der har bedt om ordet, er forhandlingen sluttet.

Jeg foreslår, at forslaget henvises til Ligestillingsudvalget. Hvis ingen gør indsigelse, betragter jeg dette som vedtaget.

Det er vedtaget.

Jeg skal hermed udsætte mødet til kl. 13.00, hvor mødet genoptages med spørgsmål til ministrene.

Mødet er udsat. (Kl. 11:40).

Det næste punkt på dagsordenen er:

4) Besvarelse af oversendte spørgsmål til ministrene (spørgetid).

Kl. 13:00

Formanden (Søren Gade):

Mødet er genoptaget.

Jeg byder nu velkommen til udenrigsministeren og giver ordet til den første spørger, hr. Peter Skaarup fra Danmarksdemokraterne.

Kl. 13:00

Spm. nr. S 618

1) Til udenrigsministeren af:

Peter Skaarup (DD):

Er det ministerens holdning, at IS-kvinderne og deres børn, som i øjeblikket er i Syrien, skal hentes til Danmark?

Formanden (Søren Gade):

Værsgo.

Kl. 13:00

Peter Skaarup (DD):

Tak for det. Spørgsmålet lyder sådan her: Er det ministerens holdning, at IS-kvinderne og deres børn, som i øjeblikket er i Syrien, skal hentes til Danmark?

Kl. 13:00

Formanden (Søren Gade):

Ministeren.

Kl. 13:00

Udenrigsministeren (Lars Løkke Rasmussen):

Tak for det. Regeringen har jo efter en fornyet samlet vurdering besluttet at tilbyde evakuering af yderligere to børn og børnenes mor, uafhængigt af spørgsmålet om morens statsborgerskab. Så det er det jo, for så vidt angår den pågældende person. Og der er tale om en samlet vurdering, hvor bl.a. tilknytningen til Danmark har indgået, og så har der selvfølgelig også været inddraget sikkerhedsmæssige aspekter – PET har været inddraget, og der ligger også en udenrigspolitisk vurdering bag. Det er så en samlet afvejning, som fører til, at regeringen har truffet den beslutning.

Så lægger regeringen i øvrigt også stor vægt på, at moren, når hun i givet fald kommer til Danmark, i videst muligt omfang vil blive søgt retsforfulgt og stillet til ansvar for sine forbrydelser og søgt udvist. Og så er det jo i øvrigt regeringens holdning – i overensstemmelse med også den tidligere regerings holdning – at man sådan set gerne ser alle børn komme hjem, men at det jo er beroende på mødrene, for så vidt angår den ene tilbageværende mor, efter den her beslutning. Så det her tilbud om evakuering af det sidste barn, hvis mor ikke tilbydes evakuering, står selvfølgelig ved magt.

Kl. 13:01

Formanden (Søren Gade):

Spørgeren.

Kl. 13:01

Peter Skaarup (DD):

Tak til udenrigsministeren for besvarelsen her. Det er klart, at spørgsmålet jo i den grad er aktuelt, efter at regeringen fredag traf beslutning om at tage en kvinde fra Islamisk Stat og hendes børn til Danmark. Det er klart, at det set med Danmarksdemokraternes øjne er noget af et skifte fra det, som den tidligere regering har ment under statsminister Mette Frederiksen – der har vi jo gentagne gange hørt, at det ville man netop ikke, og at forældrene tog børnene som gidsler, men at man ikke ville være med til at tage forældrene til Danmark. Og nu står vi så med endnu en kvinde, som har haft tæt tilknytning til Islamisk Stat – en af de mest bestialske terrororganisationer, vi har set i nyere tid – der så kommer til Danmark.

Jeg kunne godt tænke mig på den baggrund at spørge, for det er jo rigtigt, som udenrigsministeren siger, at der også er en kvinde mere i området, som nogle gerne vil hente til Danmark, om ministeren kan garantere, at den kvinde fra Islamisk Stat, som man nu henter hjem til Danmark, bliver den sidste, man henter hjem.

Kl. 13:03

Formanden (Søren Gade):

Udenrigsministeren.

Kl. 13:03

Udenrigsministeren (Lars Løkke Rasmussen):

Altså, det, jeg kan oplyse, er, at regeringen har truffet en beslutning. Og nu laves der en reference til den tidligere regering – den var jeg ikke selv medlem af. Danmark har fået en ny regering, og det er jo også en kendt sag, at det er en regering, der består af flere partier, som er gået ind i det her spørgsmål med, kan man sige, et forskelligt udgangspunkt, men har gjort sig stor umage med at prøve at finde en fælles løsning på et sagligt og oplyst grundlag. Og derfor har der været foretaget en ret tæt vurdering af, hvad det er for nogle børn, hvad det er for nogle forældre, hvad det er for en sikkerhedssituation, der er, etc, etc., som har ført til, at regeringen kollektivt har indtaget denne position, som jo betyder, også oven på Højesterets dom, at to af de tre kvinder og dermed børnene tilbydes evakuering til Danmark. Og så står tilbuddet i øvrigt åbent, for så vidt angår det sidste barn, men det er jo beroende på en mor, der træffer en beslutning om at undlade, for at bruge spørgerens ord, at gidseltage sit barn.

Det er den beslutning, jeg kan redegøre for, og det er den beslutning, der er truffet.

Kl. 13:04

Formanden (Søren Gade):

Spørgeren.

Kl. 13:04

Peter Skaarup (DD):

Nu kan man jo læse i dagspressen, at ministeren på området, som i øvrigt var den, der fremlagde beslutningen på regeringens vegne forleden dag, mener, at det er sådan et resultat af Moderaternes deltagelse i regeringen. Det er selvfølgelig interessant for os at læse, at man sådan fra regeringens side kan dele resultaterne op i, hvilket parti det handler om. Altså, nu træder der er et parti ind, og så er det den holdning, man tilgår det med. I Danmarksdemokraterne er vi bekymrede, hvis det er fremgangsmåden, for så er det klart, at der jo, som udenrigsministeren er inde på, er en kvinde mere, som man potentielt set kan hente til Danmark. Derfor spørger jeg igen: Kan ministeren garantere, at den kvinde fra Islamisk Stat, vi nu har taget, er den sidste, der kommer til Danmark?

Kl. 13:05

Formanden (Søren Gade):

Ministeren.

Kl. 13:05

Udenrigsministeren (Lars Løkke Rasmussen):

Jeg kan garantere, at med de oplysninger, vi har for nærværende, er der truffet en beslutning, som ikke medfører, at der også tilbydes evakuering af den kvinde. Det er jo, hvad jeg kan garantere. Det er jo ikke meningsfuldt at udstede mere vidtgående garantier end det.

Jeg undrer mig lidt over, at spørgeren synes, det er noget underligt noget, at en regering tager farve af de partier, der deltager i den. Det ville da være mere underligt, hvis den ikke gjorde. Og det ville heller ikke være attraktivt for nogen partier i Danmark for fremtiden at påtage sig et regeringsansvar, hvis ikke man havde en eller anden mulighed for at farve regeringen. Og helt ærligt, det er jo en fuldstændig kendt sag, at de tre partier, som regeringen består af, har haft et forskelligt udgangspunkt til at håndtere den her sag. Og på trods af det forskellige udgangspunkt har regeringen altså indtaget en kollektiv, fælles position, og den står hele regeringen vagt om. Det vil sige, at jeg står vagt om det forhold, at det altså nu er to af tre kvinder, der kommer hjem, og dermed ikke den tredje, og de andre partier, der indgår i regeringen, står tilsvarende vagt om den her beslutning. Og det er jo den beslutning, der står.

Kl. 13:06

Formanden (Søren Gade):

Tak for det. Og vi prøver at overholde taletiderne, og jeg giver nu spørgeren mulighed for det sidste spørgsmål. Værsgo.

Kl. 13:06

Peter Skaarup (DD):

Nu kender jeg udenrigsministeren som en meget vedholdende og stædig politiker, og det er jo sådan set en cadeau til udenrigsministeren og den person, udenrigsministeren er og fremgår som i dansk politik. Men så kan man jo godt på den baggrund, når nu der bliver sagt det, der bliver her i svaret, have en bekymring – hvis man er sådan en, der kommer fra Danmarksdemokraterne i hvert fald, og som ikke vil have nogen fra Islamisk Stat til Danmark, hverken kvinder eller mænd, eller hvem det nu kan være – når udenrigsministeren siger, at med de nuværende oplysninger er det altså dem, man har taget. Men vi ved jo godt, at der er en kvinde mere fra Islamisk Stat med al den baggrund, vedkommende har. Vil det sige, at udenrigsministeren ikke kan garantere, at hun ikke kommer til Danmark på et eller andet tidspunkt med alle de omkostninger, det vil medføre, og utryghed og usikkerhed, det vil medføre for den danske befolkning?

Kl. 13:07

Formanden (Søren Gade):

Udenrigsministeren for en sidste bemærkning.

Kl. 13:07

Udenrigsministeren (Lars Løkke Rasmussen):

Jeg besidder ikke evnen, og det tror jeg heller ikke der er nogen andre der gør, til at kunne forudse alle tænkelige eventualiteter. Bare for at gå i det ekstreme: Lad os nu forestille os, at alle verdens lande, der har statsborgere eller tidligere statsborgere siddende i de lejre, tog deres folk hjem, og der sad denne ene kvinde og dette ene barn tilbage, hvad ville der så ske? Derfor er garantier i politik jo sådan et meget tungt vokalt våben at trække. Det, jeg kan garantere, det, jeg står på mål for, er den beslutning, der er truffet.

Kl. 13:07

Formanden (Søren Gade):

Tak for det. Vi siger tak til udenrigsministeren og tak til hr. Peter Skaarup fra Danmarksdemokraterne.

Jeg byder nu velkommen til finansministeren og spørgeren med næste spørgsmål, fru Lotte Rod fra Radikale Venstre. Værsgo.

Kl. 13:08

Spm. nr. S 616

2) Til finansministeren af:

Lotte Rod (RV):

Hvad er ministerens holdning til, at en kommune som Furesø Kommune sidste år bl.a. måtte indføre to yderligere lukkedage i dagtilbud, øge forældrebetalingen i sfo og spare på specialundervisning og PPR for at få budgettet til at hænge sammen og nu tilmed er nødt til at genåbne budgettet?

Skriftlig begrundelse

Der henvises til, at regeringens eget borgmesterbagland forudser velfærdsforringelser med finansministerens økonomiske planer, jf. artiklen »Regeringens eget borgmesterbagland forudser velfærdsforringelser med Wammens økonomiske planer« fra Altinget den 16. marts 2023.

Formanden (Søren Gade):

Værsgo.

Kl. 13:08

Lotte Rod (RV):

Hvad er ministerens holdning til, at en kommune som Furesø Kommune sidste år bl.a. måtte indføre to yderligere lukkedage i dagtilbud, øge forældrebetalingen i sfo og spare på specialundervisning og PPR for at få budgettet til at hænge sammen og nu tilmed er nødt til at genåbne budgettet?

Kl. 13:08

Formanden (Søren Gade):

Finansministeren.

Kl. 13:08

Finansministeren (Nicolai Wammen):

Allerførst vil jeg sige tak for spørgsmålet. Og lad mig starte med at sige, at når vi laver aftaler med kommunerne, så er der tale om en rammestyring, og det betyder, at det er den enkelte kommunalbestyrelse, der foretager lokale prioriteringer og forvalter budgettet, og som tidligere borgmester, tror jeg faktisk, det er meget godt, at det ikke er noget, vi beslutter herinde i Folketinget, men at der er tale om lokale afgørelser på baggrund af, hvad der giver bedst mening der, hvor man er.

Når det er sagt, anerkender jeg, at man står med nogle vanskelige prioriteringer i kommunerne. Det har bl.a. gjort sig gældende, i forhold til at kommunerne jo i lighed med resten af det danske samfund er blevet ramt af inflationen, men der er også andre årsager, herunder det specialiserede socialområde, hvor man jo har oplevet en markant udgiftsstigning.

Vi er samtidig også nu midt i forhandlingerne med Kommunernes Landsforening om den fremtidige økonomiske ramme for kommunerne, og derfor håber jeg også, at der fra spørgerens side vil være forståelse for, at jeg ikke kommer til i dag at gå ind i en diskussion af de økonomiske rammer, altså mens jeg er midt i et forhandlingsforløb. Tak.

Kl. 13:09

Formanden (Søren Gade):

Spørgeren.

Kl. 13:09

Lotte Rod (RV):

Jeg læste jo også godt, at regeringen og KL sidste år aftalte, at den enkelte kommunalbestyrelse inden for lovgivningens rammer har ansvaret for at prioritere opgaveløsningen og økonomien.

Derfor har jeg lyst til at spørge: Tror finansministeren, at kommunalpolitikere gerne vil spare på specialundervisning, sfo og dagtilbud, eller anerkender finansministeren, at økonomien er så stram, at kommunerne føler sig nødsaget til det?

Kl. 13:10

Formanden (Søren Gade):

Finansministeren.

Kl. 13:10

Finansministeren (Nicolai Wammen):

Jeg har selv været medlem af et byråd, jeg har også været borgmester, og jeg kender ikke nogen kommunalbestyrelsesmedlemmer, der synes, at det er en sjov opgave at skulle ind at spare, heller ikke på det specialiserede socialområde. Og jeg anerkender fuldt og helt, og det er i øvrigt også en del af den aftale, der blev lavet mellem den daværende regering og Kommunernes Landsforening, at der er nogle svære prioriteringer, som man skal foretage ude i kommunerne på baggrund af de økonomiske rammer, man har.

Jeg kan også sige så meget, som at det specialiserede socialområde er et af de områder, der naturligvis er et centralt omdrejningspunkt i de forhandlinger, vi sidder i med kommunerne netop nu.

Kl. 13:10

Formanden (Søren Gade):

Spørgeren.

Kl. 13:10

Lotte Rod (RV):

Men det er jo bare forebyggelsen, der ryger, når man som i Furesø Kommune er nødt til at skære ned på specialundervisning, PPR og sfo. Så kan ministeren ikke godt se, at hvis vi bliver ved med at skære forebyggelsen væk, så bliver der jo kun flere børn og dermed på sigt også flere voksne, som får brug for støtte?

Kl. 13:11

Formanden (Søren Gade):

Ministeren.

Kl. 13:11

Finansministeren (Nicolai Wammen):

Jeg har som sagt meget respekt for, at man i hver enkelt kommune vurderer, hvor det er, det skal ske, hvis der skal være besparelser, og laver de besparelser. Det er en lokal prioritering og et lokalt ansvar, men jeg står ikke på nogen måde her og lader, som om det er nogle nemme prioriteringer, man skal lave derude.

Som jeg også sagde i mit tidligere svar, fremgår det også eksplicit af den aftaletekst, der blev lavet sidste år, mellem den daværende regering med undertegnede som finansminister og Kommunernes Landsforening, at det er nogle svære opgaver, man står med lokalt.

Kl. 13:11

Formanden (Søren Gade):

Spørgeren for et afsluttende spørgsmål.

Kl. 13:11

Lotte Rod (RV):

Nu har Socialdemokratiet og Radikale sammen igennem 100 år bygget det her velfærdssamfund op, og så gør det virkelig stort indtryk på mig, når jeg kan læse i Altinget, at alle de 29 socialdemokratiske borgmestre, som har udtalt sig, siger, at regeringens overordnede økonomiske prioriteringer nu fører til velfærdsforringelser. Er ministeren tilfreds med på den måde faktisk at komme til at give et dårligere velfærdssamfund videre?

Kl. 13:12

Formanden (Søren Gade):

Ministeren for et afsluttende svar.

Kl. 13:12

Finansministeren (Nicolai Wammen):

I den tid, jeg har haft ansvaret som finansminister, har vi tilført kommunerne ganske betydelige beløb, og det har vi gjort med en tilgang, der hed, at når der heldigvis kommer flere børn og ældre, hvilket vi skal være glade for, så følger der også penge med. Det har fra den første aftale, jeg har lavet med kommunerne, været tilfældet. Det var ikke reglen inden da.

Det har været med til at lægge en meget vigtig bund under de beslutninger, man træffer ude i kommunerne. Det betyder ikke, at alle problemer er løst, hvilket jeg også netop lige har redegjort for.

Kl. 13:12

Formanden (Søren Gade):

Tak for det. Det afslutter spørgsmålet, og vi siger tak til fru Lotte Rod fra Radikale Venstre.

Det næste spørgsmål er ligeledes til finansministeren, og jeg byder velkommen til hr. Sigurd Agersnap fra Socialistisk Folkeparti.

Kl. 13:13

Spm. nr. S 617

3) Til finansministeren af:

Sigurd Agersnap (SF):

Er det ministerens holdning, at Finansministeriet bør regne med tilbageløb og eventuelt provenu for statskassen ved indgåelse af politiske aftaler, og mener ministeren afledt heraf, at det er i overensstemmelse med aftalen om inflationshjælp, når implementeringen af huslejereduktionen forventes at give et overskud for staten på 80 mio. kr., selv om dette ikke fremgik af aftalen om inflationshjælp?

Formanden (Søren Gade):

Værsgo.

Kl. 13:13

Sigurd Agersnap (SF):

Tak, formand. Mit spørgsmål til finansministeren lyder: Er det ministerens holdning, at Finansministeriet bør regne med tilbageløb og eventuelt provenu for statskassen ved indgåelse af politiske aftaler, og mener ministeren afledt heraf, at det er i overensstemmelse med aftalen om inflationshjælp, når implementeringen af huslejereduktionen forventes at give et overskud for staten på 80 mio. kr., selv om dette ikke fremgik af aftalen om inflationshjælp?

Kl. 13:13

Formanden (Søren Gade):

Finansministeren.

Kl. 13:13

Finansministeren (Nicolai Wammen):

Tak for spørgsmålet. Selv om inflationen heldigvis er aftagende, så ligger den jo stadig væk på et højt niveau, og derfor gennemførte vi i februar måned en bred aftale om initiativer for 2,4 mia. kr., der skal hjælpe danskerne, hvor det gør mest ondt. Derudover prioriterede vi med aftalen yderligere 350 mio. kr. fra Landsbyggefonden til almene lejere, som kan få en ekstraordinær huslejenedsættelse. Det kommer ud over, at Landsbyggefonden allerede i dag har mulighed for at give huslejenedsættelser for op til 240 mio. kr. i 2023 til almene boligforeninger med væsentlige problemer. Med aftalen her lægger vi altså ekstraordinært op til at udvide den eksisterende ordning.

Det er naturligvis sådan, at vi i Finansministeriet bestræber os på at udarbejde så retvisende og dækkende skøn som muligt for, hvordan økonomisk-politiske tiltag påvirker de offentlige finanser og samfundsøkonomien i øvrigt. Det indebærer bl.a., at der så vidt muligt skal indregnes afledte virkninger, når disse vurderes at være relevante. Med initiativet om huslejenedsættelser lægger vi op til at udvide Landsbyggefondens muligheder, men det er altså Landsbyggefonden selv, der opsætter kriterier og skal vurdere, hvilke afdelinger der har størst behov. Den tilgang følger af praksis for de ordninger, der allerede eksisterer i dag, og det skal ses i lyset af statens armslængde over for Landsbyggefondens disponering af sektorens midler.

Af samme årsag medregnes der hverken mer- eller mindreudgifter, når der indgås politiske aftaler om initiativer vedrørende Landsbyggefondens økonomi. Det er helt normal og gængs praksis, som både gør sig gældende i denne aftale og i tidligere aftaler på det boligpolitiske område.

Kl. 13:15

Formanden (Søren Gade):

Spørgeren.

Kl. 13:15

Sigurd Agersnap (SF):

Tak til finansministeren for svaret. Spørgsmålet er selvfølgelig afledt af den konkrete forhandling om denne situation. For mig var det bare overraskende, at der er en praksis i forbindelse med Landsbyggefondens midler, hvor man ikke beregner ud fra det bedst mulige skøn i forbindelse med indgåelsen af aftalerne, men gør det, når man laver lovforslagene. For vi kan jo se, at man ved fremsættelsen af lovforslaget har foretaget et skøn på modregningen i boligsikring og boligstøtte, men det var jo ikke en del af skønnet, som det normalt er, når Finansministeriet fremlægger beregninger.

Jeg vil prøve igen at spørge finansministeren, om ikke det er en dårlig praksis. Man kan jo godt sige, at der har været en praksis bagudrettet, men er det ikke en ærgerlig praksis, at vi ikke har de bedst mulige skøn for, hvad der egentlig kommer af provenu i statskassen, når vi indgår de her aftaler? Man skal jo også huske, at det jo er penge, som lejerne reelt har indbetalt til Landsbyggefonden, som nu går tilbage i statskassen, så jeg synes jo, det er et ret alvorligt tilbageløb til statskassen.

Kl. 13:16

Formanden (Søren Gade):

Finansministeren.

Kl. 13:16

Finansministeren (Nicolai Wammen):

Jeg er glad for, at spørgeren anerkender, at det er gængs praksis, og så kan man jo så være enig eller uenig i den praksis. Det, der er udgangspunktet her, er, at der er armslængde over for Landsbyggefondens disponering af sektorens midler, og det er baggrunden for, at vi ikke medregner hverken mer- eller mindreudgifter, når der indgås politiske aftaler om initiativer vedrørende Landsbyggefondens økonomi. Det synes jeg er en fornuftig måde at gøre det på, og det følger fuldstændig gængs praksis.

Kl. 13:16

Formanden (Søren Gade):

Spørgeren.

Kl. 13:16

Sigurd Agersnap (SF):

Når det oplyses, at der er tale om gængs praksis, kan man jo så diskutere, om de enkelte partier skal kunne kende forskellige praksisser for forskellige typer lovforslag. For det er jo sådan, at Finansministeriet ellers i den indgående aftale har beregnet tilbageløb på alle andre poster, men netop ikke i forbindelse med Landsbyggefonden, så er det finansministerens forventning, at partierne selv kender gængs praksis for forskellige typer fonde?

Kl. 13:17

Formanden (Søren Gade):

Ministeren.

Kl. 13:17

Finansministeren (Nicolai Wammen):

Jeg vil gerne fremadrettet sørge for, at vi, hvis der er lignende tilfælde, vil gøre eksplicit opmærksom på det, så der ikke er nogen medlemmer af Folketinget eller partier, der er med i sådan en aftale, som føler sig dårligt klædt på. Men det er den måde, vi også har gjort det på de i tidligere aftaler på det boligpolitiske område, og derfor burde det ikke kommet som en overraskelse. Når det er sagt, er vi altid åbne over for det, hvis vi kan gøre nogle ting bedre.

Kl. 13:17

Formanden (Søren Gade):

Spørgeren for et afsluttende spørgsmål.

Kl. 13:17

Sigurd Agersnap (SF):

Jeg har jo haft den tilgang, at når man kender Finansministeriets regneprincipper og regnemetoder, må det være et udgangspunkt for, at man at kan gå ind i en forhandling. Hvis man skal kende praksis for alle de forskellige områder tilbage fra 2017, er det meget svært at sidde med som folketingsmedlem. Jeg hører, at finansministeren siger, at man gerne vil oplyse bedre om det – det synes jeg det er vigtigt at man gør. Med hensyn til armslængdeprincippet, som finansministeren nævner, et det så et nyt princip, man har anlagt i Finansministeriet, at når man holder armslængde i forhold til de aftaler, man laver, regner man ikke med tilbageløb, eller gælder det kun for Landsbyggefonden?

Kl. 13:18

Formanden (Søren Gade):

Ministeren for en afsluttende bemærkning.

Kl. 13:18

Finansministeren (Nicolai Wammen):

Som jeg har sagt her, er den måde, vi har oplyst om tingene på, den helt gængse måde at gøre det på. Så er der et ønske fra spørgeren om, at vi mere eksplicit oplyser, at det er sådan, det foregår, og eer har jeg sagt, at hvis vi kan sige det på en måde, så det er klarere og mere gennemskueligt, hvad gældende praksis er, så er jeg helt åben over for det.

Jeg forstår godt, at man som folketingsmedlem, som i øvrigt har mange andre ting, man også skal forholde sig til, ikke nødvendigvis kan være ekspert i en hvilken som helst lovgivning og gængs aftalepraksis

Kl. 13:18

Formanden (Søren Gade):

Tak for det. Det afslutter spørgsmålet. Vi siger tak til finansministeren og til hr. Sigurd Agersnap fra Socialistisk Folkeparti.

Vi byder nu velkommen til erhvervsministeren, og jeg giver nu ordet til den næste spørger, hr. Jens Meilvang fra Liberal Alliance.

Kl. 13:19

Spm. nr. S 571

4) Til erhvervsministeren af:

Jens Meilvang (LA):

Mener ministeren, at der er behov for at lempe kravene til bankernes behandling af små foreninger ud over de lempelser, som allerede er gennemført?

Formanden (Søren Gade):

Værsgo.

Kl. 13:19

Jens Meilvang (LA):

Mange tak for det, og tak til ministeren for at finde tid til at komme. Mener ministeren, at der er behov for at lempe kravene til bankernes behandling af små foreninger ud over de lempelser, som allerede er gennemført?

Kl. 13:19

Formanden (Søren Gade):

Ministeren.

Kl. 13:19

Erhvervsministeren (Morten Bødskov):

Tak for det, formand, og tak til spørgeren for spørgsmålet. Vi er jo alle sammen foreningsmennesker herinde, det skal vi huske en gang imellem, og derfor tror jeg, vi alle sammen har mødt de spørgsmål, der bliver rejst her. Det er vigtigt, vi fortsat har et fokus på, hvordan vi kan gøre livet lettere for de mange tusinde frivillige, som er i vores foreningsliv. Derfor deler jeg baggrunden for det spørgsmål, der er stillet. Vi skal sikre, at der er gode rammer for det frivillige initiativ og de frivillige kræfter, der er i vores foreningsliv, og at de ikke møder, hvad man kan kalde unødigt bureaukrati og unødige byrder i deres frivillige arbejde. Det gælder selvfølgelig også i mødet med bankerne. Omvendt er det også et emne, som vi har diskuteret rigtig mange gange, hvor vi jo også har haft udfordringer både med hvidvask og terrorfinansiering, og derfor er der jo, går jeg ud fra, en fælles interesse i stadig væk at bekæmpe det. Det har vi klaret og håndteret i EU-regi, og det er de rammer, som vores finanssektor er underlagt.

Bankerne skal imidlertid selvfølgelig også indrette sig på, at det her foregår på den smidigste og letteste måde for vores foreninger, og derfor har vi jo faktisk nedsat en arbejdsgruppe, som handlede lige nøjagtig om foreningerne og deres vilkår i lyset af hele det her hvidvaskspørgsmål. Der er lavet en vejledning, og den er med til at sikre, at foreninger med lav risiko kan opleve og gerne skulle opleve, at de har fået færre byrder.

Derudover kigger vi også på en række andre initiativer. Vi sidder og kigger på, hvordan vi i øvrigt kan sætte de her initiativer fra den her arbejdsgruppe i søen, således at initiativerne samlet set gerne skulle være med til at sikre, at der skal bruges færre ressourcer fra foreningernes side i kontakten med vores finanssektor, altså vores banker. Og det gælder dokumentation og andet.

Kl. 13:21

Formanden (Søren Gade):

Spørgeren.

Kl. 13:21

Jens Meilvang (LA):

Jamen jeg siger mange tak for svaret. Det er jo meget positivt, at du deler samme bekymring som mig. Jeg prøvede at sætte mig lidt ind i det her inden, jeg er jo ny i gamet her, og jeg kunne forstå, at I allerede havde lavet et stort arbejde, også med ministerens parti i spidsen osv., og det er rigtig godt, og der er virkelig gode intentioner. Jeg kan bare sige, at jeg som landdistriktsordfører og som folketingsmedlem ude fra et landdistrikt, hvor der er rigtig mange foreninger, alt lige fra husmoderforeninger og til hønseavlerforeninger osv., får rigtig mange henvendelser fra folk, der simpelt hen er ved at kaste håndklædet i ringen. Så det er lige som om, at de gode intentioner, der var i 2021 og implementeret i 2022, ikke sådan rigtig er nået ud i bankerne endnu, så derfor tænker jeg på, om man kunne gøre noget andet, altså prøve at arbejde med en eller anden minimumsgrænse. Er det en lille forening, måske med x-antal medlemmer under et eller andet, eller er det en forening, der har så lav en omsætning, at den simpelt hen slet ikke behøver at lave noget dokumentation? For det er jo det, der er problemet, altså hvis en meget, meget lille forening, hvor alle medlemmer stort set skal dokumentere over for banken, hvem de er, og de skal hele tiden aflevere vedtægter, og de skal aflevere seneste referat fra bestyrelsesmøde osv.

Kunne man ikke lave en eller anden minimumsgrænse og så sige: Okay, det her er så lille en forening, at vi simpelt hen tror, at det godt kan gå ikke at skulle kontrollere dem? Er det noget, ministeren vil arbejde for, altså en minimumsgrænse for, hvornår man overhovedet skal dokumentere?

Kl. 13:22

Formanden (Søren Gade):

Ministeren.

Kl. 13:22

Erhvervsministeren (Morten Bødskov):

Jeg arbejder faktisk for noget helt andet, og som vil kunne gøre det meget lettere for foreningerne. Vi arbejder faktisk for en digital registrering af vores foreninger, således at man kan bruge den database og den registrering, når man skal i kontakt med eksempelvis bankerne. Det skulle meget gerne gøre det meget lettere, således at det frivillige arbejde får bedre vilkår. Vi har jo været omkring EU-reglerne og EU-Kommissionen en hel del gange, og det, der er omdrejningspunktet her, er den der kundekendskabsprocedure. Det er lidt teknisk, men ikke desto mindre er det den, man kredser om hele tiden. Og den er svær at komme udenom. Det, vi gør er som sagt at prøve at komme uden om den ved for det første at lave den her vejledning, som skulle gøre det lettere for foreninger med lav risiko, og så vil vi for det andet prøve at lave en model for digital registrering af foreninger, som betyder, at det så er det, man tager afsæt i, når man kontakt med eksempelvis en bank. Det skulle gerne gøre det meget lettere at være forening.

Kl. 13:23

Formanden (Søren Gade):

Spørgeren.

Kl. 13:23

Jens Meilvang (LA):

Når jeg taler med bankerne, er de større foreninger i gang med det her selvregistrering, og det fungerer rigtig godt. Problemet er, at der er utrolig mange meget små foreninger, som måske også har en bestyrelse, der ikke selv bruger netbank osv. Det er nok dem, der har den største udfordring nu. Oven i det får de lige et gebyr på 6.000 kr., fordi banken også skal bruge rigtig meget tid på det. Men jeg har egentlig fået indtryk af, når jeg taler med bankerne, at deres kolleger rundt i Europa ikke stiller de samme krav, som man gør her. Man henviser hele tiden til, at det jo er EU-lovgivning, vi prøver at opfylde. Kunne man ikke prøve at kigge rundt i Europa og høre, hvordan de har gjort i andre lande, og så se, om vi kan bruge noget af den viden? Er det er os, der har overimplementeret noget EU-lovgivning, eller er det simpelt hen andre lande i Europa, der ikke gør, som de skal?

Kl. 13:24

Formanden (Søren Gade):

Ministeren.

Kl. 13:24

Erhvervsministeren (Morten Bødskov):

Jeg kender til alle udfordringerne; vi er jo alle sammen foreningsmennesker. Vi har som sagt lavet den her arbejdsgruppe, som har kigget på, hvordan man kan gøre det lidt mere smidigt og nemmere for foreningerne. Der er lavet en vejledning, som bankerne skal forholde sig til. Den er målrettet mindre foreninger med lavere risiko, og det gør, at der er en balance i forhold til de hensyn, som jeg går ud fra at vi er enige om at vi skal have, altså risikoen for terrorfinansiering og hvidvask, som har været en udfordring. Det kan vi forhåbentlig løse med det, og vi kan udpege nogen, som kan få en nemmere gang fremad i kontakten med bankerne, hvor der ikke er så meget bøvl. Og så laver vi den her digitale registrering, og det skulle gerne betyde, at det bliver lettere for foreningerne.

Kl. 13:25

Formanden (Søren Gade):

Spørgeren med et afsluttende spørgsmål.

Kl. 13:25

Jens Meilvang (LA):

Jeg spurgte faktisk, om man kunne prøve at undersøge, hvad de gjorde andre steder i Europa. Jeg har det indtryk, at der gør man ikke, som man gør i Danmark. Som jeg var inde på før, vil jeg stadig væk også sige, at en lille hønseavlerforening med 20 medlemmer er vi måske ikke så bange for arbejder på at finansiere terror rundtom i landet. Der burde man måske bare kunne sige: Okay, alt under et eller andet x antal foreningsmedlemmer behøver vi simpelt hen ikke at kontrollere og bede bankerne om at kontrollere.

Kl. 13:25

Formanden (Søren Gade):

Ministeren for et afsluttende svar.

Kl. 13:25

Erhvervsministeren (Morten Bødskov):

Det er også et element, som vi har drøftet. For nu at være helt ærlig tror jeg, at vi skal passe på med at overse noget af den kreativitet, der er hos nogen af dem, som vi gerne vil beskytte os imod. Og det er jo også det, der er et andet hensyn. Vi arbejder med det og har fokus på det, og det har vi, fordi vi alle sammen herinde i Folketinget igennem flere år efterhånden har diskuteret det her spørgsmål. Vi prøver at se, om vi kan lette det for dem, der er mindre risikofyldte. Det er det, vi har gjort med den her vejledning. Det er finanssektorens opgave at efterleve den. Den er aftalt i samarbejde med dem. Og så prøver vi at kigge på digitale løsninger, som kan gøre, at livet bliver lettere for vores foreninger.

Kl. 13:26

Formanden (Søren Gade):

Tak for det. Det afslutter spørgsmålet. Vi siger tak til hr. Jens Meilvang fra Liberal Alliance.

Det næste spørgsmål er ligeledes til erhvervsministeren. Jeg byder velkommen til hr. Peder Hvelplund fra Enhedslisten.

Kl. 13:26

Spm. nr. S 582

5) Til erhvervsministeren af:

Peder Hvelplund (EL):

Henset til de enorme konsekvenser for de berørte medarbejdere og deres familier og for lokalsamfundet, som Danish Crowns beslutning om lukning af slagteriet i Sæby medfører, vil ministeren så tage initiativ til, at alle muligheder udtømmes for at bruge EU´s globaliseringsfond til at sikre omskoling af og videreuddannelse for de fyrede medarbejdere, med henblik på at skabe bedre mulighed for fremtidig beskæftigelse for disse?

Formanden (Søren Gade):

Værsgo.

Kl. 13:26

Peder Hvelplund (EL):

Tak for det, formand. Henset til de enorme konsekvenser for de berørte medarbejdere og deres familier og for lokalsamfundet, som Danish Crowns beslutning om lukning af slagteriet i Sæby medfører, vil ministeren så tage initiativ til, at alle muligheder udtømmes for at bruge EU's Globaliseringsfond til at sikre omskoling af og videreuddannelse for de fyrede medarbejdere med henblik på at skabe bedre mulighed for fremtidig beskæftigelse for disse?

Kl. 13:27

Formanden (Søren Gade):

Ministeren.

Kl. 13:27

Erhvervsministeren (Morten Bødskov):

Også tusind tak for det her spørgsmål. Må jeg ikke starte med at sige, at jeg deler spørgerens sympati og medfølelse med de mange medarbejdere, som har mistet deres job som følge af lukningen af slagteriet i Sæby. Det har store konsekvenser, når en arbejdsplads lukker. Det har det ikke bare for dem, der er på arbejdspladsen, det har det også for familier, og det har det også for lokalområdet. Derfor er der også en række værktøjer, som vi allerede har taget i brug. Vi er selvfølgelig optaget af, hvordan vi bedst muligt kan hjælpe de afskedigede medarbejdere videre i job eller uddannelse. Der er en god dialog mellem Beskæftigelsesministeriets Arbejdsmarkedskontor Midt-Nord, som det hedder. Jeg er også blevet oplyst om, at der har været afholdt møder mellem Danish Crown, Fødevareforbundet – altså NNF, som de hedder – øvrige a-kasser og jobcentre om mulighederne for at sikre en fremtidig beskæftigelse for de berørte medarbejdere.

Beskæftigelsessystemet er jo til for at hjælpe borgerne, særlig i de her situationer, videre i job, og der er en række muligheder, som der bliver kigget på, og som man allerede er i gang med. De relevante jobcentre kan så søge om midler fra den her varslingspulje, som spørgeren også ganske godt kender. Det er en pulje til særlige og fremskudte indsatser ved større afskedigelser, bl.a. i forbindelse med jobsøgningskurser, opkvalificering og andet – lige nøjagtig det, som spørgeren spørger til. Midlerne fra den her varslingspulje kan så igangsættes med en indsats i selve opsigelsesperioden, så det har en akut indsats også, og det er dem, som jeg omtalte før, som samarbejder, i gang med at kigge på.

Vi følger selvfølgelig det her tæt. Det er mange, der er blevet afskediget, og derfor tager vi det og ser på det med meget, meget stor alvor. Vi er også åbne over for at se, om der kunne være behov for en dansk ansøgning til støtte fra den her Globaliseringsfond, som yderligere vil kunne sætte fokus på mulighederne for at få skabt forudsætninger for, at man kan få et nyt job.

Kl. 13:29

Formanden (Søren Gade):

Spørgeren.

Kl. 13:29

Peder Hvelplund (EL):

Først og fremmest tak for anerkendelsen af, at det her er et enormt problem. Altså, der er jo tale om 800 arbejdspladser, der lukker. En stor del af dem er ufaglærte, og i et lokalområde som Sæby er der jo ikke bare 800 arbejdspladser, man sådan lige går ud og finder efterfølgende. Det er klart, at der også er regionale forskelle, og hvis man ser på det regionalt, kan man næppe forestille sig et værre område til at blive ramt af så stor og massiv en lukning som den, vi har oplevet med slagteriet i Sæby. Det har jo netop konsekvenser både for den enkelte medarbejder og for familier, men jo også for hele lokalsamfundet.

Det er også derfor, det efter min opfattelse er vigtigt at anerkende, at det her også er et samfundsansvar. Det her er ikke kun et spørgsmål om, at der er nogle lokale borgere, som må bære konsekvensen af, at Danish Crown vælger at lukke, men at vi også både fra Folketingets side og som samfund i det hele taget har et ansvar for at hjælpe de her borgere videre. Og der er det jo netop afgørende, at vi bruger de redskaber, der er, både i forhold til videreuddannelse og i forhold til omskoling, men jo også i forhold til at sikre, at der også kan etableres støtte til at kunne starte nye virksomheder, altså nye virksomheder, som kan bidrage til ufaglært arbejdskraft.

I det lys vil jeg derfor godt høre, om regeringen allerede har taget initiativ til at søge midler hos EU's Globaliseringsfond, for den har vi jo tidligere brugt netop i tilfælde som det her til at sikre, at vi kan forsøge at få nogle af de her medarbejdere videre. Vi ved jo også, at det nogle gange har været en udfordring i forhold til Globaliseringsfonden, at der kan være et langt afløb på de midler, og derfor er det jo også lidt et spørgsmål om også at få skabt den tro og det håb hos de medarbejdere om, at regeringen og Folketinget gør alt, hvad vi kan, for også at løse den problemstilling. Så derfor vil jeg bare gentage spørgsmålet, om regeringen allerede nu er villig til at lægge en ansøgning ind hos EU's Globaliseringsfond.

Kl. 13:31

Formanden (Søren Gade):

Ministeren.

Kl. 13:31

Erhvervsministeren (Morten Bødskov):

Ja, hvis der er behov for det, gør vi det. Det er det, som jeg sagde. I første omgang er der jo ret mange myndigheder og ret mange organisationer involveret i det her. Der er faglige organisationer. Der er jo også et slagteri, som er involveret. Der er hele arbejdsmarkedssystemet. Der er en lokal kommune, Frederikshavn Kommune, som er involveret i et samarbejde og dermed bl.a. helt konkret om en mulig ansøgning til den varslingspulje, som spørgeren også kender.

Så der er fuldt fokus på det. Og er der behov for at lægge en ansøgning ind til  Globaliseringsfonden, som yderligere kan supplere de her indsatser, så er det det, vi gør.

Kl. 13:32

Formanden (Søren Gade):

Spørgeren.

Kl. 13:32

Peder Hvelplund (EL):

Men jeg synes, at det er helt afgørende i det her tilfælde, at alle gode kræfter bidrager, og det ved jeg jo at både NNF gør og at jobcenteret gør og at kommunen gør, fordi man anerkender, at det her er en stor problemstilling. Derfor er det også vigtigt, at der bliver sendt et klart signal om, at når alle bidrager med, hvad vi kan, så er regeringen også villig til det, og dermed har man også allerede nu forsøgt sig med Globaliseringsfonden. For når vi taler om 800 arbejdspladser i et så hårdt ramt lokalsamfund, som vi oplever i Sæby, har hastighed jo altså også en betydning, både i forhold til at få midlerne, men også for at kunne sende et klart signal om, at det her er en problemstilling, vi tager alvorligt.

Kl. 13:32

Formanden (Søren Gade):

Ministeren.

Kl. 13:32

Erhvervsministeren (Morten Bødskov):

Yes. Det her har høj prioritet. Det har det for regeringen, og det har det selvfølgelig for hele Folketinget, og derfor tror jeg, det er vigtigt, at vi også er enige om, at det bedst mulige afsæt for at tilrettelægge en lokalt rettet indsats er de lokale myndigheders koordinerede samarbejde. Det har vi set fungere rigtig godt i andre sammenhænge. Det er de i gang med nu, og er der behov for det, er der andre initiativer, som man også kan sætte i værk, og dem har vi tænkt os at bruge, hvis de lokale myndigheder i deres indsats finder behov for det.

Kl. 13:33

Formanden (Søren Gade):

Spørgeren med et afsluttende spørgsmål.

Kl. 13:33

Peder Hvelplund (EL):

Vi har jo brugt Globaliseringsfonden tidligere, f.eks. da Lindøværftet lukkede, hvilket man kan sige havde mange af de samme konsekvenser for lokalsamfundet, men hvor der dog var den mulighed, at der faktisk var andre arbejdspladser for ufaglærte, som man kunne understøtte. Så jeg vil bare afslutningsvis høre, hvad det er, der afholder regeringen fra at søge midlerne nu. Altså, hvad er det for nogle signaler, der skal sendes, før man ligesom anerkender, at Globaliseringsfonden også kan bruges i det her tilfælde?

Kl. 13:33

Formanden (Søren Gade):

Ministeren for en afsluttende bemærkning.

Kl. 13:33

Erhvervsministeren (Morten Bødskov):

Der er ikke nogen, der mangler anerkendelse af Globaliseringsfonden. Det, der er vigtigt, er, at vi her har at gøre med en godt nok meget stor afskedigelse, men at den har fundet sted i en region, hvor der er et beskæftigelsessystem og en række myndigheder, som er blevet aktiveret, bl.a. omkring varslingspuljen, som der er muligheder for. Der er andre indsatser, der kan sættes i værk. Det klarer man lokalt og regionalt i forhold til sit kendskab til det lokale og regionale arbejdsmarked. Det er der, hvor dem, der uheldigvis er blevet afskediget, hurtigst muligt skal hen. Er der behov for noget yderligere, har vi andre værktøjer i kassen, og det afgøres bl.a. af det behov, som er defineret i den lokale og den regionale indsats.

Kl. 13:34

Formanden (Søren Gade):

Tak for det, og det afslutter spørgsmålet. Vi siger tak til erhvervsministeren og tak til hr. Peder Hvelplund fra Enhedslisten.

Jeg byder nu velkommen til børne- og undervisningsministeren og giver ordet til fru Lotte Rod fra Radikale Venstre.

Kl. 13:34

Spm. nr. S 614

6) Til børne- og undervisningsministeren af:

Lotte Rod (RV):

Hvad er ministerens holdning til, hvad der skal ske, for at alle børn i Danmark får en god vuggestue?

Skriftlig begrundelse

Der henvises til VIVE’s undersøgelse, der viser, at kun en ud af ti vuggestuer har god kvalitet.

Formanden (Søren Gade):

Værsgo.

Kl. 13:34

Lotte Rod (RV):

Hvad er ministerens holdning til, hvad der skal ske, for at alle børn i Danmark får en god vuggestue?

Kl. 13:34

Formanden (Søren Gade):

Ministeren.

Kl. 13:34

Børne- og undervisningsministeren (Mattias Tesfaye):

Tak for spørgsmålet. Lad mig starte med at understrege, at jeg synes, at vi skal tage resultaterne fra undersøgelsen af kvalitet i dagtilbud for de 0-2-årige børn meget alvorligt. Det er en undersøgelse, der viser, at kvaliteten i dagtilbud for den aldersgruppe flere steder ikke er god nok. Men undersøgelsen viser heldigvis også, hvor vi kan sætte ind for at øge kvaliteten. Undersøgelsen peger bl.a. på en række områder, hvor man på de enkelte stuer eller i dagplejen kan gå i gang med allerede nu at skabe forandringer. Konkret peger undersøgelsen f.eks. på, at det er vigtigt, at legetøjet er tilgængeligt for børnene, så de selv kan nå det, at det ikke er pakket ned i kasser og sat i halvanden meters højde. Den peger også på, at der mange steder er behov for, at det pædagogiske personale øger opmærksomheden på at hjælpe børnene med at se hinanden og understøtte de gode børnefællesskaber.

Vi har i lang tid her på Christiansborg drøftet normeringer i dagtilbud, og det har også været en vigtig diskussion, og regeringen har investeret massivt i at løfte de normeringer. Nogle af elementerne er allerede i gang med at gøre gavn, mens andre først rigtigt skal til at give gavn nu. Konkret er der afsat et milliardbeløb for at indføre minimumsnormeringer, så der kommer mere personale hos vores børn, når lovkravet om tre børn pr. personale i vuggestuen og seks børn pr. personale i børnehaven træder i kraft den 1. januar. Man kan vel sige, at det var første halvleg. Nu er vi så nået til det, jeg selv kalder anden halvleg, og det handler om at drøfte kvaliteten i dagtilbuddene – altså, hvad sker der i alle de timer, vi afleverer vores børn til professionelle voksne? Med den finanslov, der netop er vedtaget, er der afsat 1,5 mia. kr. i perioden frem til 2030 til at opkvalificere pædagogmedhjælpere. Det giver mulighed for at få løftet de pædagogiske kvalifikationer og dermed kvaliteten.

Med undersøgelsen har vi herudover et værdifuldt afsæt for den fortsatte drøftelse af kvalitet. I forlængelse af undersøgelsens offentliggørelse har jeg også sendt et brev til kommunerne og indskærpet det ansvar, de har for at sikre kvalitet i dagtilbud.

Kl. 13:36

Formanden (Søren Gade):

Spørgeren.

Kl. 13:36

Lotte Rod (RV):

Hvad synes ministeren egentlig selv er det mest alvorlige for vores børn i undersøgelsen?

Kl. 13:37

Formanden (Søren Gade):

Ministeren.

Kl. 13:37

Børne- og undervisningsministeren (Mattias Tesfaye):

Jeg læste undersøgelsen hjemme i min sofa, lidt før den udkom, og kom i tanke om, at jeg på et tidspunkt havde været i en slags politikerpraktik en dag i en børnehave i Brøndby, og der var jeg meget imponeret over, at hele dagen var tilrettelagt, og at der var pædagogiske overvejelser bag alt, hvad der skete. Der var ikke et tidspunkt, hvor der var en time, hvor der ikke rigtig skete noget eller der ikke var reflekteret over, hvad det var, der skulle ske. Men da jeg læste undersøgelsen, kunne jeg jo se, at der faktisk var ret mange, både vuggestuer og dagplejer, hvor der ikke var reflekteret pædagogisk over, hvad der skal ske i løbet af dagen, og så er det jo bare et pasningstilbud, og der synes jeg vores ambitioner må være et helt andet sted.

Kl. 13:37

Formanden (Søren Gade):

Spørgeren.

Kl. 13:37

Lotte Rod (RV):

Ja, og der er mange vuggestuer, hvor der slet ikke er en uddannet pædagog om eftermiddagen. Men hvad mener ministeren om, at to ud af tre børn faktisk ikke har en god relation til en voksen?

Kl. 13:37

Formanden (Søren Gade):

Ministeren.

Kl. 13:38

Børne- og undervisningsministeren (Mattias Tesfaye):

Også det synes jeg er problematisk. Jeg sidder selv og krummer lidt tæer, når jeg kan se f.eks. afviklingen af måltidet i en vuggestue. De får et stykke frugt og et stykke knækbrød, eller hvad det nu er, de spiser. Anser man det for at være et pædagogisk rum, eller anser man det for bare at være et sted, hvor man får noget i maven? Altså, taler man hen over hovedet på børnene og til hinanden som personale, eller taler du med børnene og lader børnene tale med hinanden? Det kan børn i vuggestuealderen godt, men det kræver jo pædagogiske kompetencer og ambitioner, særlig de sidste frygter jeg nogen steder ikke er helt, hvor de skal være.

Kl. 13:38

Formanden (Søren Gade):

Spørgeren med et afsluttende spørgsmål.

Kl. 13:38

Lotte Rod (RV):

Får den her undersøgelse så regeringen til at gøre noget nyt, andet end det, vi allerede har aftalt, og som ministeren nævnte før?

Kl. 13:38

Formanden (Søren Gade):

Ministeren.

Kl. 13:38

Børne- og undervisningsministeren (Mattias Tesfaye):

Jeg synes, der er to spor at forfølge. Det ene er, at vi skal huske på, at undersøgelsen jo også blev bestilt i et samarbejde med Kommunernes Landsforening ud fra et fælles ønske om at hæve kvaliteten. Så det var ikke kun et spørgsmål om at vide, hvor baseline er, men også at få lavpraktiske inspirationer til, hvordan man kan tage pædagogiske drøftelser i den enkelte daginstitution og med den enkelte dagplejer om, hvordan man så løfter kvaliteten. Der synes jeg faktisk, undersøgelsen er en guldgrube af inspirationseksempler, både på mindre god pædagogisk praksis og på god pædagogisk praksis, som kan være med til at kvalificere diskussionerne. Så er der også nogle diskussioner, der skal tages her i salen.

Kl. 13:39

Formanden (Søren Gade):

Tak for det. Og det afslutter spørgsmålet. Vi siger tak til fru Lotte Rod fra Radikale Venstre.

Det næste spørgsmål er ligeledes til børne- og undervisningsministeren, og jeg byder velkommen til fru Nanna Høyrup fra Alternativet.

Kl. 13:39

Spm. nr. S 615

7) Til børne- og undervisningsministeren af:

Nanna Høyrup (ALT):

Vil ministeren – i lyset af rapporten om kvaliteten i vores vuggestuer – indføre en praksis, hvor normeringens betydning inkluderes, så det fremadrettet bliver obligatorisk for ministeriet og de forskellige samarbejdspartnere at forholde sig til det, når der arbejdes med at udvikle tiltag og materiale målrettet at øge kvaliteten i vores daginstitutioner, eksempelvis i forbindelse med kompetenceudvikling af pædagogisk personale?

Formanden (Søren Gade):

Værsgo.

Kl. 13:39

Nanna Høyrup (ALT):

Vil ministeren – i lyset af rapporten om kvaliteten i vores vuggestuer – indføre en praksis, hvor normeringens betydning inkluderes, så det fremadrettet bliver obligatorisk for ministeriet og de forskellige samarbejdspartnere at forholde sig til det, når der arbejdes med at udvikle tiltag og materiale målrettet at øge kvaliteten i vores daginstitutioner, eksempelvis i forbindelse med kompetenceudvikling af pædagogisk personale?

Kl. 13:40

Formanden (Søren Gade):

Ministeren.

Kl. 13:40

Børne- og undervisningsministeren (Mattias Tesfaye):

Tak for spørgsmålet. Jeg forstår det sådan, at der ønskes svar på, om jeg i lyset af resultaterne fra undersøgelsen af kvalitet i dagtilbud vil indføre krav om, at man skal forholde sig til normeringers betydning i dagtilbuddene, når der udvikles nye tiltag og materialer. Og jeg kan oplyse, at jeg ikke har til hensigt at indføre lovgivning, der stiller krav om, at ministeriet og andre leverandører altid skal forholde sig til normeringers betydning. Jeg synes ikke, vi skal lovgive om, hvordan inspirationsmaterialer til den pædagogiske sektor skal udformes.

Herudover mener jeg, at materialer kan have forskellige formål. Noget materiale vil kunne omsættes direkte til en typisk hverdag i en børnehave eller en dagpleje eller en vuggestue – det kan f.eks. være materialer, der giver konkrete forslag eller inspiration til, hvordan det pædagogiske personale kan understøtte udviklingen af børns sanser og bevægelser, hvordan en tur til stranden også kan bruges til at styrke børnenes indbyrdes relationer og meget andet. Andre materialer kan i højere grad være møntet på at give stof til faglig refleksion til pædagogiske ledere og personale. Det kan f.eks. være materialer, som formidler forskning, best practice, teori eller bare gode erfaringer fra en anden kommune. Her kan det pædagogiske personale med udgangspunkt i deres faglighed og deres viden om de konkrete børn og hverdagen i institutionen vurdere, om det er noget, de vil kunne bruge helt eller delvis i deres daglige arbejde eller ledelse. Det kan være forskelligt fra person til person, hvad der opleves som god inspiration til at udvikle pædagogisk kvalitet, men jeg synes, det er vigtigt, at der er noget for alle.

Normeringer har selvsagt betydning for kvaliteten, og derfor har vi også investeret massivt i dagtilbudsområdet. Men jeg synes, at vi alle har et ansvar for, at diskussionen også flytter sig et andet sted hen, så det ikke altid handler om, hvor mange der er på arbejde, men også om kvaliteten af det pædagogiske arbejde, der udføres med vores børn i mange timer, når vi selv er på arbejde. Det synes jeg både børnene, alle os forældre og det pædagogiske personale fortjener. Tak for ordet.

Kl. 13:42

Formanden (Søren Gade):

Spørgeren.

Kl. 13:42

Nanna Høyrup (ALT):

Det her spørgsmål kommer lidt af en observation, som jeg og mange andre har gjort os igennem årene, om en praksis, hvor der, hver gang der kommer de her kvalitetsundersøgelser, bliver udviklet tiltag. Spørgsmålet er, hvordan ressourcerne anvendes bedst herindefra, i forhold til at de skal nå helt ud på stuerne. Man kan sige, at vi herinde har et samarbejde med Danmarks Læringsportal og Dansk Center for Undervisningsmiljø, og alt andet lige koster det jo nogle penge for dem at udvikle de her tiltag, og man burde måske kortlægge området og anvendelsen af ressourcerne, så vi ikke spilder værdifulde skattekroner, der kunne være til gavn for børnene på en anden og mærkbar vis.

Det er sådan, at kvalitet og normeringer er hinandens allerbedste samarbejdspartner. Og man kan sige, at hver gang der bliver udviklet materiale til kompetenceudvikling, er det også en forudsætning for at kunne omsætte den i praksis, at vi er nok til det. Det udtaler professor i voksenpædagogik Bjarne Wahlgren også. Det er det, han kalder værdien af transfer mellem arbejde og uddannelse. Så det her med at indtænke normeringen i det, man sender ud herfra, har en betydning, i forhold til at det materiale, der laves, så rent faktisk kan omsættes i praksis og det ikke bare er spild af både menneskelige og økonomiske ressourcer. Så hvordan mener ministeren, at en pædagog, der står alene med 16 børnehavebørn, kan arbejde med eksempelvis relationskompetence?

Kl. 13:43

Formanden (Søren Gade):

Ministeren.

Kl. 13:43

Børne- og undervisningsministeren (Mattias Tesfaye):

Jeg er helt enig i, at vi ikke skal spilde skattekroner – selvfølgelig. Jeg er også helt enig i, at det materiale, der udarbejdes, skal være relevant og skal kunne omsættes i praksis. Ellers er det jo bare pseudoarbejde, som vi lige så godt kan fyre op i pejsen med. Så det er jeg helt enig i. Og hvis der er nogle konkrete eksempler på noget, som ordføreren ikke mener fungerer i virkelighedens verden, er jeg meget interesseret i at høre om det.

Jeg vil så også sige, at loven om minimumsnormeringer siger én ansat til seks børn i børnehaven, og jeg er med på, at det er et gennemsnitstal, og at der vil være enkelte steder, hvor normeringerne ser anderledes ud. Det skal selvfølgelig være sådan, at det informationsmateriale, der kommer ud også fra statslige styrelser, forholder sig til, hvordan virkelighedens verden ser ud, herunder virkelighedens normeringer.

Kl. 13:44

Formanden (Søren Gade):

Spørgeren.

Kl. 13:44

Nanna Høyrup (ALT):

Ja, og det er jo lige præcis det, som er spørgsmålets oprindelse, altså at når man laver det her materiale, har man en praksis, hvor man i hvert fald forholder sig til, om det kunne være relevant at forholde sig til normeringers betydning i forhold til det materiale, man laver, så man netop ikke ender ud med noget materiale, som rent faktisk ikke kan lade sig omsætte. Så kan man sige, at én voksen til tre børn og én voksen til seks børn jo er en form for idealnormering, så den kunne man måske overveje. Et spørgsmål til ministeren er, om man kunne overveje at have den som en form for idealnormering, man forholdt sig til, når man lavede noget fra ministeriets side.

Kl. 13:45

Formanden (Søren Gade):

Ministeren.

Kl. 13:45

Børne- og undervisningsministeren (Mattias Tesfaye):

Jeg synes, at det er helt naturligt, at når Børne- og Undervisningsministeriet udarbejder materiale med henblik på at styrke kvaliteten i vores dagtilbud, skal man selvfølgelig tage afsæt i den lovgivning, der er. Fra den 1. januar er lovgivningen jo, at vi i gennemsnit har én voksen til seks børn i børnehaverne, og så nytter det selvfølgelig ikke at udarbejde inspirationsmateriale, der siger, at det kan være en god idé, hvis to pædagoger tager på koloni med tre børn i 4 dage. Det giver sig selv, at det ikke har noget med virkeligheden at gøre. Så det er jeg sådan set enig i.

Kl. 13:45

Formanden (Søren Gade):

Spørgeren for et afsluttende spørgsmål.

Kl. 13:45

Nanna Høyrup (ALT):

Jeg læste i 2019 en jobannonce fra det daværende Børne- og Socialministeriet, hvor der stod, at man årligt forvaltede 30 mia. kr. på dagtilbudsområdet herindefra. Det er rigtig mange penge. Så et afsluttende spørgsmål kunne være, om ministeren vil være med til at lave en kortlægning af, hvor mange penge man rent faktisk bruger på det her, og hvor meget der allerede ligger, så vi ikke bliver ved med at reproducere viden og materiale, som allerede er der, og i stedet for sender pengene ud til, at der kan komme flere pædagoger, som rent faktisk kan omsætte den viden, der allerede ligger. Vi drukner i viden.

Kl. 13:46

Formanden (Søren Gade):

Ministeren med en afsluttende bemærkning.

Kl. 13:46

Børne- og undervisningsministeren (Mattias Tesfaye):

Tak. Jeg vil starte med at sige, at hovedparten af de 30 mia. kr. trods alt forvaltes af kommunerne, som jo står med det daglige ansvar. Men det er rigtigt, at der også er en økonomi i ministeriet, og den skal selvfølgelig være relevant og ikke være papir, man drukner i. Derfor vil jeg også godt gentage, at hvis der er noget, der virker fuldstændig ligegyldigt, vil jeg meget gerne vide det. Der er ikke noget, jeg hellere vil, end at skære pseudoarbejde væk.

Jeg vil så sige, at noget af det vigtigste viden, jeg har set på dagtilbudsområdet, faktisk kom i sidste uge. Jeg synes, at det er en fremragende undersøgelse, fordi den ikke kun præsenterer en masse tal, men også kvalitativt prøver at komme med nogle eksempler på, hvad god pædagogisk praksis er, og hvad der er dårligt. For det, vi har behov for, er jo at få en meget praksisnær diskussion mellem de kommunale forvaltninger, der har ansvaret, og så den enkelte daginstitutions personale og ledelse om at løfte kvaliteten. Der synes jeg faktisk, at der er et rigtig godt afsæt for den diskussion i den undersøgelse.

Kl. 13:47

Formanden (Søren Gade):

Tak for det. Det afslutter spørgsmålet. Vi siger tak til børne- og undervisningsministeren, og vi siger tak til fru Nanna Høyrup fra Alternativet.

Jeg byder nu velkommen til digitaliseringsministeren og giver ordet til fru Lisbeth Bech-Nielsen fra Socialistisk Folkeparti.

Kl. 13:47

Spm. nr. S 598

8) Til digitaliseringsministeren af:

Lisbeth Bech-Nielsen (SF):

Mener ministeren, at digital inklusion skal være lig med borgernes assimilation, således at borgerne skal ændre sig og blive digitale, i stedet for at systemet ændrer sig og gør det muligt for både digitale, mindre digitale og ikke digitale borgere at være en del af samfundet på lige vilkår?

Formanden (Søren Gade):

Værsgo.

Kl. 13:47

Lisbeth Bech-Nielsen (SF):

Mener ministeren, at digital inklusion skal være lig med borgernes assimilation, således at borgerne skal ændre sig og blive digitale, i stedet for at systemet ændrer sig og gør det muligt for både digitale, mindre digitale og ikkedigitale borgere at være en del af samfundet på lige vilkår?

Kl. 13:47

Formanden (Søren Gade):

Ministeren.

Kl. 13:48

Digitaliseringsministeren (Marie Bjerre):

Tak for spørgsmålet. Og nej, jeg mener ikke, at digital inklusion skal opnås, ved at borgerne assimileres. Først og fremmest skal vi have øje for, at langt de fleste borgere foretrækker at bruge digitale løsninger i kontakten med det offentlige, og at befolkningen generelt har tillid til de offentlige digitale løsninger. Samtidig er jeg meget optaget af, at vi har stort fokus på, at der er en gruppe, som synes, at det digitale er svært.

Jeg mener, at vi skal indrette den offentlige sektor på en måde, så ingen borgere bliver tabt, uanset hvor mange digitale kompetencer de har. Det er en prioritet for mig som digitaliseringsminister. Det er bl.a. også grunden til, at jeg i marts fremsatte et lovforslag her i Folketingssalen om fravigelse fra obligatorisk digital selvbetjening. Forslaget har til formål at gøre det nemmere for borgere, der har svært ved at betjene sig digitalt, at blive tilbudt et alternativ.

Vi skal sørge for, at alle kan være med, og at der er gode alternativer og hjælp at hente for dem, der synes, at det digitale er svært. Er vi i mål? Det tror jeg sådan set ikke at vi er. Det vil være et vedvarende fokusområde, også i årene frem, og vi skal hele tiden se på, om vi kan gøre mere for at hjælpe dem, der har svært ved det digitale. Derfor er det også min forventning, at jeg før sommerferien kan præsentere et udspil om digital inklusion med indsatser rettet mod de borgere, der finder det digitale udfordrende.

Kl. 13:49

Formanden (Søren Gade):

Spørgeren.

Kl. 13:49

Lisbeth Bech-Nielsen (SF):

Tak for det. I Folketingets Udvalg for Digitalisering og It har vi haft en række eksperter på besøg, fra tænketanken Justitia over KL til Dansk Erhverv og mange af de organisationer, som arbejder med og beskæftiger sig med digital inklusion, og som undersøger, både hvordan vi kan sikre, at flere opnår digitale kompetencer, men også, hvordan vi sikrer retssikkerheden for dem, der føler sig som digitale analfabeter i dag. Og de er kommet med en række anbefalinger til udvalget.

Mit spørgsmål er bare – og ministeren behøver selvfølgelig ikke at forpligte sig på det i dag – om ministeren kunne overveje at tage-mange af de kloge input, der er kommet fra meget forskelligrettede organisationer, med i det arbejde, som ministeren siger hun vil lægge for dagen her inden sommerferien.

Kl. 13:50

Formanden (Søren Gade):

Ministeren.

Kl. 13:50

Digitaliseringsministeren (Marie Bjerre):

Jeg synes, det er utrolig spændende, at Digitaliseringsudvalget har indkaldt de her eksperter og fået en masse gode input, og det er jo også en af de fordele, der er, ved at der nu er et selvstændigt digitaliseringsudvalg her i Folketinget, og ved at vi også som regering har et digitaliseringsministerium. Det er jo netop, for at vi kan få et fokus på det her område, som der har været behov for at have et yderligere fokus på. Og i det arbejde, jeg har med det her udspil om digital inklusion, mener jeg det er helt relevant også at kigge på nogle af de forslag, som har været forelagt for udvalget.

Kl. 13:50

Formanden (Søren Gade):

Spørgeren.

Kl. 13:50

Lisbeth Bech-Nielsen (SF):

Det lyder rigtig godt, for jeg tror, at for mange af dem, der skal arbejde med at sikre, at vi ikke – for at bruge et begreb, nogle har brugt – tvangsdigitaliserer borgerne, men sikrer, at der er nogle løsninger, som langt flere føler sig trygge ved at bruge, kan det jo også handle om noget så lavpraktisk som at sikre nogle andre udbudsprocesser end dem, der er i dag, eller sikre, at produkterne måske ikke er unødigt komplicerede. Jeg tror, at det var repræsentanten for KL, der sagde: I mange tilfælde vil en lightversion af et produkt være lige så sikker og god som en anden version.

Kl. 13:51

Formanden (Søren Gade):

Ministeren.

Kl. 13:51

Digitaliseringsministeren (Marie Bjerre):

Jeg medgiver, at der helt klart er noget i forhold til brugervenlighed i vores produkter. Det er også et vedvarende fokus for os, at der er brugervenlighed i produkterne, når de bliver udviklet. Og kan det gøres bedre? Det kan det helt sikkert, og derfor skal det også være et vedvarende fokus.

Jeg er helt enig i, at det her spænder bredt. Der er jo også noget, i forhold til at det skal være nemmere som pårørende at hjælpe de borgere, der er digitalt udfordrede. Så jeg synes, at vi bliver nødt til at samle de forslag, der er, og kigge mere bredt på det.

Kl. 13:52

Formanden (Søren Gade):

Spørgeren for et afsluttende spørgsmål.

Kl. 13:52

Lisbeth Bech-Nielsen (SF):

Nogle ønsker, at den pårørende kan hjælpe, men andre synes jo, det ville være ydmygende, hvis nu det er en sygdom, de ønsker at holde skjult for eksempelvis deres voksne datter, eller andet, som de ikke har lyst til at dele.

Der vil jeg bare håbe, og det synes jeg også ministeren har givet udtryk for, at vi også finder løsninger til dem, for hvem det ikke er en værdig løsning, at deres pårørende skal sidde og se dem over skulderen i forbindelse med de her ting, altså at der netop også altid er en analog vej for de jo heldigvis ret få mennesker, der ikke ønsker at eller kan betjene sig af digitale selvbetjeningsløsninger.

Kl. 13:52

Formanden (Søren Gade):

Ministeren for et afsluttende svar.

Kl. 13:52

Digitaliseringsministeren (Marie Bjerre):

Der skal være gode alternativer til dem, der har svært ved at begå sig digitalt. Og nogle har så svært ved det, at der skal være mulighed for at være digitalt fritaget. Det var også derfor, at jeg fremsatte det forslag om, at det skal være nemmere at være digitalt fritaget. Så er der andre, som har behov for noget hjælp, og der er jeg helt enig med ordføreren i, at nogle ikke har lyst til at få den hjælp fra deres pårørende. Det kan der være mange grunde til. Og derfor bliver vi nødt til at kigge på en mulighed for, at civilsamfundet også kan hjælpe, men også for, at man selv kan få noget hjælp.

Så vi bliver nødt til at hjælpe, hvor der kan hjælpes, for ofte er det jo sådan set bedre at kunne begå sig digitalt end analogt. Det er en bedre service, man får ved at kunne betjene sig digitalt, og derfor skal der også være en ordentlig hjælp til de folk.

Kl. 13:53

Formanden (Søren Gade):

Tak for det. Det afslutter spørgsmålet. Vi siger tak til digitaliseringsministeren og fru Lisbeth Bech-Nielsen fra Socialistisk Folkeparti.

Hermed er spørgetiden afsluttet.

Det næste punkt på dagsordenen er:

5) 1. behandling af beslutningsforslag nr. B 87:

Forslag til folketingsbeslutning om at afskaffe forbuddet mod anpartsselskabers brug af crowdfunding.

Af Lars-Christian Brask (LA) m.fl.

(Fremsættelse 17.03.2023).

Kl. 13:53

Formanden (Søren Gade):

Jeg giver nu ordet til ordføreren for en begrundelse for forslaget og byder velkommen til hr. Lars-Christian Brask, Liberal Alliance.

Kl. 13:54

Begrundelse

(Ordfører for forslagsstillerne)

Lars-Christian Brask (LA):

Tak for det. Jeg havde lige en snak med ministeren her ude bagved, og det var hans indtryk, at han skulle lægge for, men nu lægger jeg så for.

Der skal ikke være nogen tvivl om, at det her absolut er hjerteblod for Liberal Alliance. Det er fremdrift, det er iværksætteri, det er jobskabelse og udvikling. Forslaget medfører ikke omkostninger for skatteborgerne og er ikke hindret af EU-lovgivning, tværtimod. Forslaget går i al sin enkelhed ud på at fremme, understøtte og udvikle investeringskulturen bredere i Danmark til gavn for unge virksomheder og iværksættere, der derved også kan udleve deres drøm eller i hvert fald har en større chance for at udleve deres drøm som selvstændig. Det er et forslag, som Socialdemokratiet og Venstre i 2018 og 2021 også har været bannerførere for i nogen grad.

Vi foreslår, at selskabsloven § 1, stk. 3, ændres, sådan at det tillades anpartsselskaber at hente kapital via crowdfunding, på dansk også kendt som netværksfinansiering. I Erhvervsudvalget har vi lige holde temamøde i april om iværksætteri, hvor mange interesseorganisationer fra investeringssiden, fra erhvervssiden og fra uddannelsessiden deltog, og det her forslag understøtter mange af de ønsker, der blev fremlagt, bl.a. kapital fra private til udvikling og validering, skabelse af en kapitalmarkedskultur a la de tiltag, vi så i Sverige i slut-1970'erne, en løsning af problemet med mangel på kapital for startups, finansiering af iværksættere fra universiteterne og bredt medejerskab af unge virksomheder. I Liberal Alliance ønsker vi, at regeringen forpligter sig til enten helt at fjerne forbuddet mod crowdfunding i selskabsloven eller som minimum at tillade crowdfunding op til 5 mio. euro.

Kl. 13:56

Formanden (Søren Gade):

Tak for det. Vi siger tak til ordføreren for forslagsstillerne, hr. Lars-Christian Brask, Liberal Alliance.

Forhandlingen er åbnet, og jeg giver nu ordet til erhvervsministeren.

Kl. 13:56

Forhandling

Erhvervsministeren (Morten Bødskov):

Tak til Folketingets formand for det. Og tusind tak til Liberal Alliance for at fremsætte dette rigtig gode beslutningsforslag, for jeg tror, at vi på mange måder er enig om, at Danmark skal være et af de bedste lande i verden overhovedet, når det handler om at starte og drive virksomhed, og det er vi heldigvis.

Når vi ser på nogle af de målinger, der bliver lavet om vores virksomheder, så er virkeligheden den, at Danmark er et af de bedste steder at starte og drive virksomhed i. Det skal vi blive ved med at være, og det er det, der er udgangspunktet for regeringens erhvervspolitik, som vi hele tiden udvikler, og som jo grundlæggende handler om, at vi skal sikre, at der er vækst, initiativ og virkelyst i hele landet, og at vi skal sikre, at vores erhvervsliv står så stærkt som overhovedet muligt, fordi vi skal sørge for, at vi i Danmark får skabt flere arbejdspladser, og at vi får tiltrukket flere arbejdspladser til Danmark.

I den sammenhæng er der ingen som helst tvivl om, at iværksætterne og ikke mindst de små og mellemstore vækstvirksomheder spiller en helt betydende rolle, og derfor har regeringen ikke andet end støtte tilovers for intentionen bag beslutningsforslaget. Som der står i vores regeringsgrundlag, vil vi gøre det lettere at investere i iværksættervirksomheder i Danmark, og i det hele taget vil vi gøre det lettere at tiltrække kapital til iværksættermiljøet.

Der har i noget tid været diskussioner om behovet for at styrke iværksætterindsatsen, og derfor kommer regeringen inden længe med en ny iværksætterstrategi. Det gør vi for at styrke den allerede store aktivitet, der som sagt er i at iværksættermiljøet i Danmark. Vi skal have de sidste muligheder åbnet, og vi skal sørge for, at vi får endnu mere tryk på kedlerne i iværksættermiljøet. Vi ønsker en ambitiøs erhvervspolitik, der gavner hele landet, og vi ønsker en erhvervspolitik, som skaber flere vækstvirksomheder og bedre vækstmuligheder også for startupmiljøet.

Vi tilrettelægger det på den måde, at indsatsen bliver bred. Vi kommer til at se på, hvordan vi kan udvikle iværksætteri omkring vores styrkepositioner. Det er bl.a. på det grønne område, det er inden for biosolutions, det er inden for robotområdet, og det er på andre områder, hvor vi igennem år gennem det brede samarbejde her i Folketinget har sikret, at vi har fået internationale styrkepositioner. Der er enormt meget energi og kraft omkring vores styrkepositioner, som sagtens kan være med til at understøtte innovation og iværksætteri. Styrkepositionerne er centrale. Det direkte opstartsmiljø er også centralt, og derfor skriver vi som sagt også eksplicit i vores regeringsgrundlag, at vi vil styrke mulighederne for at tiltrække kapital til iværksættermiljøet.

Når jeg endnu ikke kan løfte sløret for det præcise indhold af vores kommende iværksætterudspil, er det selvfølgelig, fordi noget af det, vi sidder og kigger på, er, hvordan vi helt konkret kan tilrettelægge mulighederne for at skabe et bedre kapitalgrundlag for bl.a. vores iværksættere. Lettere adgang til kapital skal ses i en helhed, og crowdfundingdelen kan ikke stå alene her. Jeg tror, det er vigtigt, at vi, før vi beslutter os for, hvad rammerne for det skal være, og ikke mindst før vi beslutter os for at give anpartsselskaber mulighed for at anvende crowdfunding, undersøger, på hvilke vilkår det skal fungere og udfolde sig. Crowdfunding sker jo nemlig, som ordføreren for forslagsstillerne også rigtigt sagde, ofte ud fra en bredere kreds af investorer, hvoraf nogle er mere professionelle end andre. Det tror jeg også man er nødt til at være opmærksom på i den sammenhæng.

Derfor er det selvfølgelig vigtigt, at rammerne om den her ordning er gennemtænkte. Vi har behov for at få undersøgt, om et loft på 5 mio. euro sikrer tilstrækkelig beskyttelse af både investorer og selskabets øvrige interessenter. Det er nogle af de spørgsmål, som vi har behov for at få dykket mere ned i i forbindelse med det konkrete beslutningsforslag her.

Men grundlæggende er vi positivt indstillet over for intentionen i beslutningsforslaget. Jeg føler mig helt overbevist om, at det er noget, vi kommer til at bore ud i forbindelse med den kommende iværksætterstrategi, og jeg ser frem til et tæt samarbejde med Liberal Alliance om det her område og i øvrigt hele iværksætterstrategien. Vi har, uanset hvor vi kommer fra i det her Ting, en klar interesse i, at vi får skabt bedre muligheder for, at vi kan få flere iværksættere, og at vi kan få styrket vores vækstmiljø, som er godt kørende også internationalt, og som kan være med til at understøtte, at Danmark fortsat kan være et af verdens bedste lande at starte sin virksomhed i.

På den baggrund kan regeringen ikke støtte beslutningsforslaget.

Kl. 14:01

Formanden (Søren Gade):

Tak for det. Der er et par enkelte korte bemærkninger. Først er det fru Mona Juul fra Det Konservative Folkeparti. Værsgo.

Kl. 14:01

Mona Juul (KF):

Tak for det, og tak til ministeren. Jeg har jo været valgt i snart 4 år, og jeg får snart min 4-årsnål. Jeg har ikke været til en eneste iværksætterforhandling andet end et 40 minutters touch base-møde, eller hvad sådan noget hedder, hvis jeg må sige det i Folketinget, med den tidligere erhvervsminister lige inden sommerferien sidste år, fordi presset var ret massivt. Hvornår kommer iværksætterforhandlingerne? Har ministeren et eller andet bud på det? Det kunne jeg virkelig godt tænke mig at vide.

Kl. 14:02

Formanden (Søren Gade):

Ministeren.

Kl. 14:02

Erhvervsministeren (Morten Bødskov):

Som sagt er det noget af det, som regeringen sidder og kigger på lige nu, og derfor tror jeg kan berolige spørgeren med, at det sker inden så forfærdelig længe. Det er en stor prioritet i regeringens erhvervspolitik, kan man læse i regeringsgrundlaget, og derfor er det et vigtigt arbejde. Det er forberedt grundigt, og vi kommer til at drøfte det inden så længe.

Kl. 14:02

Formanden (Søren Gade):

Fru Mona Juul.

Kl. 14:02

Mona Juul (KF):

Grunden til utålmodigheden er jo selvfølgelig, at vi har brug for startups, vi har brug for iværksætteri i Danmark, og det tror jeg egentlig også at ministeren er fuldstændig med på. Men lige omkring crowdfunding tænker jeg, at det her forslag vel ikke koster noget. Hvad er udfordringen egentlig? Man har vidst siden 2021, hvad det var, EU kom med – altså 5 mio. euro-grænsen – kan det så næsten passe, at ministeriet i den tid, der er gået, et par år, ikke har undersøgt noget, så ministeren kunne melde mere klart ud på LA's beslutningsforslag i dag?

Kl. 14:03

Formanden (Søren Gade):

Ministeren.

Kl. 14:03

Erhvervsministeren (Morten Bødskov):

Forslaget fra Liberal Alliance er ganske udmærket. Der er nogle hjørner af det, som vi er nødt til at få undersøgt nærmere. Jeg føler mig ret overbevist om, at når vi skal se på muligheden for at tiltrække kapital ikke mindst til vores iværksættermiljø, er crowdfunding et af de elementer, vi kommer til at kigge på. Hvordan det så helt konkret skal spille sammen med selskabskonstruktionen, andre former for kapital og den slags ting, er jo noget af det, som er ret afgørende, når vi skal tilrettelægge helt konkret og specifik lovgivning om det. Så det er noget af det, vi kommer til at kigge på. Men det er et fint forslag, som Liberal Alliance har fremsat, helt sikkert.

Kl. 14:03

Formanden (Søren Gade):

Hr. Lars-Christian Brask, Liberal Alliance.

Kl. 14:03

Lars-Christian Brask (LA):

Tak for det, minister. Og tak for at støtte intentionerne. Vi er mange, der ser frem til det iværksætterudspil, vi forventer – og jeg kan forstå af fru Mona Juuls spørgsmål og svaret, at det kommer inden så længe, i hvert fald forhandlingerne omkring det.

I ministerens forgængers periode var der et par gange, hvor det var juridiske hindringer, der blev lagt til grund for, at man ikke kunne lave crowdfunding. Kan ministeren bekræfte, at det ikke er juridiske hindringer, heller ikke i EU – lige bortset fra selskabslovens § 1, stk. 3 – der ligger til grund for, at vi kan komme videre med det her?

Kl. 14:04

Formanden (Søren Gade):

Ministeren.

Kl. 14:04

Erhvervsministeren (Morten Bødskov):

Jeg må sige, at jeg ikke har noget grundlag for at udtale mig om, hvad der har været af debat med min forgænger på det her område. Jeg kan sige, hvad den her regering har tænkt sig at gøre i forhold til den virkelig flotte position, Danmark trods alt har, når det handler om iværksætteri – der skabes utrolig mange virksomheder i Danmark. Vi har udfordringer med at få dem til at vækste og vokse og med børsnoteringer og alle de her udfordringer, som vi har diskuteret i nogle år efterhånden. Det er det, vi kommer til at kigge på, når vi kommer med vores iværksætterstrategi.

Så jeg glæder mig utrolig meget til at få input til det arbejde, også fra Liberal Alliance. Jeg føler mig helt overbevist om, at når vi skal tale om veje til at generere kapital, bliver nye finansieringsformer, nye netværk til at skabe kapital ind i de her miljøer et centralt omdrejningspunkt. Men det er klart, at det skal ske på et ordentligt grundlag, så vi er sikre på, at de rent faktisk får noget holdbar kapital. Det er det, der er udfordringen.

Kl. 14:05

Formanden (Søren Gade):

Tak for det. Der er ikke flere korte bemærkninger. Så vi siger tak til erhvervsministeren. Vi går nu i gang med ordførerrækken, og jeg giver først ordet til fru Mette Reissmann fra Socialdemokratiet.

Kl. 14:05

(Ordfører)

Mette Reissmann (S):

Tak for ordet, og tak til forslagsstilleren for at rejse en meget vigtig debat, nemlig debatten om at give danske iværksættere bedre adgang til risikovillig kapital. Det er rigtig godt. Forslagsstillerne foreslår, at regeringen ophæver forbuddet mod anpartsselskabernes brug af equity crowdfunding i selskabsloven, hvor den er hjemlet, eller i stedet tillader equity crowdfunding op til 5 mio. euro.

Der kan jeg bare sige, at Socialdemokratiet fuldstændig deler visionen om at sikre vores iværksættere en meget bedre og meget lettere adgang til risikovillig kapital. For nystartede virksomheder såvel som små og mellemstore virksomheder er ofte anpartsselskaber, og vi anerkender, at én vej blandt flere veje til at give en bedre adgang til kapital for små og mellemstore virksomheder samt nystartede virksomheder, jo netop er gennem crowdfunding, som ordføreren også selv var inde på i sin motiveringstale.

Vi noterer os samtidig, at regeringen, som ministeren jo også lige har sagt, vil fremlægge en iværksætterstrategi. Den glæder vi os også rigtig meget til at se i Socialdemokratiet, og det er jo en strategi, som har det formål at skulle styrke iværksætteriet i hele Danmark, herunder bl.a. også at skabe bedre og lettere mulighed for at etablere risikovillig kapital, og her er det jo selvfølgelig oplagt, at anpartsselskabers adgang til kapital igen som f.eks. equity crowdfunding skal indgå.

Af den årsag, og fordi vi ligesom kigger ind i den meget nære fremtid, hvor vi skal diskutere det, bakker Socialdemokratiet ikke op om det her beslutningsforslag, selv om vi synes, at intentionerne er rigtig gode, og vi deler dem fuldt ud.

Kl. 14:07

Formanden (Søren Gade):

Tak for det. Der er en enkelt kort bemærkning fra fru Mona Juul, Det Konservative Folkeparti. Værsgo.

Kl. 14:07

Mona Juul (KF):

Tak, og tak til ordføreren. Vil ordføreren være med til at sikre, at vi rent faktisk får en meget snarlig invitation til iværksætterforhandlinger, som jo så bl.a. også tager det her forslag, forslaget om at fjerne lagerbeskatningen på børsnoteringer og mange af de andre ting med? For det kan jo næsten ikke passe, at man ikke har alle idéerne på bordet, og man derfor burde være klar til, at det nu snart skal ske.

Kl. 14:08

Formanden (Søren Gade):

Ordføreren.

Kl. 14:08

Mette Reissmann (S):

Jeg kan godt forstå, at fru Mona Juul udtrykker utålmodighed. Det ville jeg også gøre i ordførerens position. Jeg kan så også love, at der snart kommer noget, hvor der bl.a. er en meget, meget bred kreds, forhåbentlig alle, der gerne vil være med til både at diskutere og analysere, hvad det er for nogle udfordringer. For der er mange. Der er jo ikke kun dem, som ordføreren selv adresserer her, eller som jeg har været inde på, men de er legio, og det betyder også, at de muligheder, der er, og de forbedringer, der skal til, tilsvarende også bliver mange. Derfor skal vi selvfølgelig være mange, og vi skal høre fra alle sider, også uden for den her bygning, hvordan det er, vi kan løse det her. Og det glæder jeg mig rigtig, rigtig meget til.

Kl. 14:09

Formanden (Søren Gade):

Fru Mona Juul.

Kl. 14:09

Mona Juul (KF):

Tak. Det glæder jeg mig også utrolig meget til, og nogle af de lavthængende frugter er jo dem, der ikke koster nogen penge. Det er jo bl.a. sådan et forslag her, og det er nogle af de her lagerbeskatningsting, som i hvert fald koster meget, meget lidt, fordi man jo bare placerer beskatningen på det rigtige tidspunkt. Og nogle af dem kunne man jo i hvert fald håbe på at Socialdemokratiet også bakker op om i det udkast, der kommer. Og det håber jeg at I gør. Tak.

Kl. 14:09

Formanden (Søren Gade):

Ordføreren.

Kl. 14:09

Mette Reissmann (S):

Der er ingen tvivl om, at mange af de ting, som kan være medvirkende til at gøre det lettere og bedre og langt mere attraktivt for mange flere at skulle starte deres egen virksomhed i Danmark, er indbyrdes forbundne, og derfor bliver vi også nødt til at se det her i en sammenhæng. For Socialdemokratiet vil meget nødig være med til at skulle etablere nogle rammer og i øvrigt også italesætte nogle muligheder, som måske kommer til at modarbejde hinanden. Der håber jeg, at vi i fællesskab kan finde ud af, hvor det er, vi optimerer på hele det her område, og jeg glæder mig meget til, at Det Konservative Folkeparti også stiller sig så positivt over for det.

Kl. 14:10

Formanden (Søren Gade):

Der er ikke flere korte bemærkninger. Så vi siger tak til fru Mette Reissmann fra Socialdemokratiet. Jeg byder nu velkommen til hr. Hans Andersen fra Venstre.

Kl. 14:10

(Ordfører)

Hans Andersen (V):

Tak for det, og tak til forslagsstillerne fra Liberal Alliance for at fremsætte beslutningsforslaget, der jo som bekendt går ud på at fjerne forbuddet mod anpartsselskabers brug af crowdfunding eller som minimum at tillade crowdfunding på op til 5 mio. euro.

I Venstre er vi enige med forslagsstillerne i, at vi står over for en række udfordringer, når det handler om at løfte iværksætteriet til det næste niveau og dermed sikre, at Danmark også i fremtiden har førertrøjen på som iværksætternation.

Historisk set er Danmark jo et land, der har bygget på mennesker med idékraft og initiativrigdom. Vi er et land, som har bygget på iværksætteri fra industrialiseringens ankomst over landbrugets teknologiske udvikling til andelsbevægelsens udbredelse, som vi kender det i dag. De muligheder, som iværksætteriet gennem det frie marked har åbnet for helt almindelige mennesker, er noget af det, jeg mener har drevet Danmark og danskerne fremad. Derfor er vi i Venstre enige med forslagsstillerne i, at det er et problem for Danmark og for dansk iværksætteri, når tallene viser, at otte ud af ti af de største danske virksomheder, der er etableret i dette årtusind, har forladt Danmark, ligesom det er et problem, at kun hver tredje nystartede virksomhed i Danmark overlever i 5 år.

At vi i Venstre har en ambition om, at Danmark skal være verdens bedste land at starte og drive virksomhed i, er ikke nogen hemmelighed. Det er heller ikke nogen hemmelighed, at vi tilbage i april 2022 fremlagde vores bud på et iværksætterudspil med 23 konkrete initiativer, der skal gøre det lettere at være iværksætter i Danmark, og netop derfor er jeg meget tilfreds med, at vi med regeringsgrundlaget er blevet enige om at afsætte 300 mio. kr. til en ny og forbedret iværksætterstrategi, der skal styrke iværksætteriet i hele Danmark. Og med en ny og samlet iværksætterstrategi er det således Venstres og regeringens ambition, at vi en gang for alle skal til bunds i de udfordringer og problematikker, som danske iværksættere hver dag løber ind i. Det er ligeledes vores opfattelse, at tiltag, der kan gøre det nemmere for anpartsselskaber at få adgang til kapital, f.eks. ved hjælp af crowdfunding, bør indgå i en kommende iværksætterstrategi. Vi mener, at relevante tiltag bør indgå i den samlede iværksætterstrategi, således at vi på den bedst mulige måde sikrer en sammenhæng og synergi til strategiens øvrige elementer.

For at opsummere er Venstre altså enig med forslagsstillerne i, at der er brug for, at vi kigger på rammerne for danske iværksættervirksomheder, ligesom vi støtter formålet om at give anpartsselskaber bedre adgang til kapital, f.eks. gennem crowdfunding. Men vi mener, at indsatsen bør ses samlet og i en samlet strategi, og at det derfor vil være uhensigtsmæssigt at stemme beslutningsforslaget igennem, som det ligger i dag, og sådan som det er fremsat af forslagsstillerne. Med den begrundelse skal jeg meddele, at Venstre stemmer imod beslutningsforslaget. Tak.

Kl. 14:13

Formanden (Søren Gade):

Tak for det. Der er foreløbig en enkelt kort bemærkning fra fru Mona Juul, Det Konservative Folkeparti. Værsgo.

Kl. 14:13

Mona Juul (KF):

Tak for det, og tak til ordføreren. Der er jo ikke nogen tvivl om, at Venstre i den tidligere regeringsperiode med en socialdemokratisk etpartiregering ville have stemt for sådan et beslutningsforslag her. Kan ordføreren prøve at begrunde, hvorfor man vælger at stemme imod nu – ud over det her med, at man skal se det i en samlet sammenhæng?

Kl. 14:14

Formanden (Søren Gade):

Ordføreren.

Kl. 14:14

Hans Andersen (V):

Vi synes, at vi i forbindelse med en samlet strategi skal have alle elementer ind på bordet og se det her i en sammenhæng. Det er sådan set begrundelsen. Jeg og Venstre hilser det velkommen, at Liberal Alliance fremsætter det her forslag om crowdfunding. Og jeg tror bestemt, at det har gode muligheder for at finde vej ind i en samlet iværksætterstrategi, som jeg også gerne ser os lave sammen med Liberal Alliance og Det Konservative Folkeparti.

Kl. 14:14

Formanden (Søren Gade):

Fru Mona Juul.

Kl. 14:14

Mona Juul (KF):

Nogle gange kan man jo godt få lavet så stor en elefant, at man kan få lidt svært ved at sluge den i ét hug. Så måske skulle man også tage nogle ting, når de nu kommer nærmest som godbidder i en lind strøm fra nogle aktive partier, der gerne vil gøre noget for iværksættertiltagene i Danmark. Så det er bare lige en lille reminder: Prøv at høre her, nogle gange er der rigtig gode forslag, og man burde måske bare stemme for dem. Tak.

Kl. 14:15

Formanden (Søren Gade):

Ordføreren.

Kl. 14:15

Hans Andersen (V):

Det her er bestemt et godt forslag, og jeg tror bestemt, at det med både Konservatives og Liberal Alliances hjælp kan finde vej ind i en samlet iværksætterstrategi. Og jeg ser frem til, at vi forhandler sådan en. Nu har vi jo faktisk med regeringens hjælp formået at finde 300 mio. kr. til, at vi også kan imødekomme andre ønsker, som også koster reelle penge. Så jeg ser frem til, at vi meget snart kommer i gang med at forhandle den her strategi.

Kl. 14:15

Formanden (Søren Gade):

Tak for det. Der er ikke flere korte bemærkninger, så vi siger tak til hr. Hans Andersen fra Venstre. Jeg byder nu velkommen til fru Charlotte Bagge Hansen fra Moderaterne.

Kl. 14:15

(Ordfører)

Charlotte Bagge Hansen (M):

Tak for det. Jeg har jo den fornøjelse at være i valgkreds med forslagsstilleren. Vi har krydset klinger mange gange. Vi har aldrig formået endnu at være uenige, hverken i forhold til iværksætterpolitik eller erhvervspolitik. Og jeg må så skuffe dig, for det bliver vi heller ikke i dag. I Moderaterne er jeg lige ved at sætte det sidste komma i en ny iværksætterpolitik godt flankeret af min skattepolitiske ordfører, som sidder lige foran jer. Tak for forslaget.

Det er magtpåliggende for os i Moderaterne, at vi skal give iværksættervirksomheder de bedste vilkår. I Danmark er vi kendt for vores kreativitet og vores virkelyst. Vi er dygtige til at skabe nye og bedre løsninger på eksisterende problemer, og vi er gode til at tænke ud af boksen, når det gælder fremtidens problemer. Men i Moderaterne anerkender vi, at bøvlede og komplicerede regler om bl.a. crowdfunding også betyder, at de mange gode idéer, som fødes i Danmark, ofte bliver voksne i udlandet. Derfor ser vi i Moderaterne også positivt på crowdfunding, og vi er også åbne for, at det skal gøres til en mere attraktiv investeringsform.

Regeringen vil gøre det lettere at investere i iværksættervirksomheder og i det hele taget gøre det nemmere for iværksættere at tiltrække kapital. I talende stund er Moderaterne og de andre regeringspartier i gang med at udarbejde en iværksætterstrategi, der skal styrke iværksættere i hele Danmark. I regeringen og i Moderaterne er det vores mål at opnå en ambitiøs og sammenhængende erhvervs- og vækstpolitik, som skaber mest mulig værdi for hele samfundet. Derfor ser vi også frem til at drøfte initiativer såsom crowdfunding i de kommende forhandlinger.

Nu, hvor regeringen snart vil fremlægge en iværksætterstrategi, kan vi ikke stemme for beslutningsforslaget vedrørende crowdfunding, men vi ser frem til at drøfte dette nærmere til forhandlingerne om iværksætterstrategien, så vi i fællesskab kan udarbejde en god og gennemtænkt strategi. Tak for ordet.

Kl. 14:18

Formanden (Søren Gade):

Tak for det. Der er ingen korte bemærkninger, så vi siger tak til fru Charlotte Bagge Hansen fra Moderaterne. Jeg byder nu velkommen til hr. Sigurd Agersnap for Socialistisk Folkeparti.

Kl. 14:18

(Ordfører)

Sigurd Agersnap (SF):

Tak for det, formand, tak for ordet, og tak til Liberal Alliance for et godt forslag. SF er enige i, at vi skal sikre bedre finansieringsmuligheder for danske iværksættere, og vi er også enige i, at vi meget gerne vil kigge på at styrke crowdfunding. Det er godt for at sikre kapital til, at danske idéer kan udvikles, men det er også godt for at sikre et bredt forankret og fælles ejerskab af mange virksomheder. Fælles ejerskab, crowdfunding, medarbejdereje, demokratiske virksomhedsformer er alt sammen noget, som vi kan udbrede mere i Danmark og har stor succes med. Vi har en historie, en lang, stolt tradition fra andelsbevægelsen og demokratiske virksomheder i Danmark, og vi ser også, at crowdfunding er et godt supplement hertil. Hvad enten det er den lokale brugs, en lokal erhvervsdrivende eller en højteknologisk startup fra DTU, kan crowdfunding være en god måde at sikre kapital på.

Derfor er vi i SF også meget positive over for beslutningsforslaget. Vi havde et lignende forslag med i vores iværksætterudspil sidste år, hvad jeg kan høre at også andre partier har haft. Vi havde kigget på lånebaseret crowdfunding, men også at man blåstempler crowdfundingplatforme. Det mener vi er en god vej at gå for at sikre, at det bliver en ordentlig og ordnet måde at investere på.

Derfor også tak for forslaget fra SF, og det kan jeg jo høre at alle siger heroppe fra talerstolen. Jeg synes, det må være en gave til ministeren og til regeringen, når der er så bred enighed i Folketinget om et beslutningsforslag. Vi har i SF i sinde også at stemme for beslutningsforslaget, men hvis det kan sikre bredere opbakning her i salen, hvor jeg jo kan høre, at alle stort set er enige i forslaget, synes jeg også godt, at vi kan kigge på ændringsforslag til beslutningsforslaget, som kan sikre den brede opbakning.

Samlet set er vi meget positive. Jeg vil nævne et sidste element, som jeg også synes er afgørende i forhold til crowdfunding, og det er jo, at vi kan se en meget stor skævvridning i, hvem der egentlig får investeringer, både når vi kigger på køn, men også uddannelsesbaggrund og diversitet i vores iværksættermiljø. Crowdfunding er en af de måder, vi kan sikre en mere alsidig opbakning til flere forskellige slags iværksættere også i Danmark, og det synes jeg er vigtigt at huske på også i et kommende iværksætterudspil. Tak for forslaget. Vi stemmer for i SF.

Kl. 14:20

Formanden (Søren Gade):

Tak for det. Der er ingen korte bemærkninger. Vi siger tak til Sigurd Agersnap fra Socialistisk Folkeparti. Og jeg byder nu velkommen til fru Betina Kastbjerg fra Danmarksdemokraterne.

Kl. 14:20

(Ordfører)

Betina Kastbjerg (DD):

Tak for det. Crowdfunding er en fantastisk måde for virksomheder at rejse kapital på til deres projekter og produkter ved at tiltrække små investeringer fra privatpersoner typisk via de digitale platforme eller ens eget netværk. Desværre er anpartsselskaber i Danmark forhindret i at gøre brug af den her metode, mens aktieselskaber har tilladelse til både crowdfunding og brug af traditionelle børser til at rejse kapital. Det giver de større aktieselskaber en fordel, da nystartede og små og mellemstore virksomheder typisk er anpartsselskaber på grund af det mindre kapitalkrav for at stifte en sådan virksomhed. Det gør det svært for de mindre virksomheder at vokse, og danske iværksættere er derfor nødt til at bruge udenlandske platforme til crowdfunding, hvis de vil rejse kapital på den måde.

Desværre har de vanskelige vilkår for vores iværksættere og vækstvirksomheder i Danmark også betydet, at otte ud af ti af de største danske virksomheder, der er etableret i dette årtusind, har forladt Danmark ved at blive børsnoteret i udlandet eller ved at flytte hovedsædet ud af Danmark. Danmark har desuden den laveste andel af selvstændige i EU sammen med Tyskland.

Det er jo ikke ualmindeligt at bruge det i andre EU-lande, hvor det er tilladt at udbyde de her anparter til offentligheden, og det bruger man både i Tyskland, Finland, Estland og Holland. Det er nogle af de lande, der allerede tillader det.

I november 2021 trådte EU's crowdfundingforordning i kraft, hvilket skal harmonisere de forskellige regler for crowdfunding på tværs af medlemslandene. Forordningen giver også medlemslandene mulighed for at tillade, at anpartsselskaber kan anvende crowdfunding til at rejse kapital.

Det er derfor skuffende, at regeringen endnu ikke har udnyttet den her mulighed og fjernet forbuddet mod, at anpartsselskaber kan gøre brug af crowdfunding. Det spænder ben for vores danske iværksættere og små og mellemstore virksomheder, og det begrænser mulighederne for vækst og udvikling i Danmark. I Danmarksdemokraterne hilser vi det her forslag velkommen, og vi støtter naturligvis op om forslaget.

Kl. 14:22

Formanden (Søren Gade):

Tak for det. Der er ikke nogen korte bemærkninger, så vi siger tak til fru Bettina Kastbjerg fra Danmarksdemokraterne. Jeg byder nu velkommen til fru Mona Juul, Det Konservative Folkeparti.

Kl. 14:22

(Ordfører)

Mona Juul (KF):

Tak for ordet, og tak til forslagsstillerne for et godt forslag om at gøre det nemmere for danske iværksættere at skaffe kapital. Konkret foreslås det, at anpartsselskaber også skal kunne skaffe kapital via crowdfunding, hvilket de i praksis ikke kan i dag, og hvilket jo ret beset er pænt mærkværdigt, særlig fordi der allerede ligger en EU-forordning fra 2021, som regeringen har forsømt at implementere i Danmark. Med den ville vi i det mindste have mulighed for at tillade, at anpartsselskaber kan anvende crowdfunding til at rejse kapital for op til 5 mio. kr. Og crowdfunding er da også en helt igennem sympatisk og velafprøvet måde at skaffe kapital på. Man prøver simpelt hen at fundraise via netværker, typisk på en onlineplatform, og skabe interesse og opbakning til sit projekt, og med mange bække små at få projektet op at flyve økonomisk. Ingen banker, ingen offentlige puljer og ingen kære mor. Det kan noget at crowdfunde, det rykker for mange mindre iværksættere, og det er ofte lokalt. Og som altid halser vi i Danmark håbløst bagefter. Se blot på, hvor lidt kapital vi rejser i forhold til f.eks. Sverige, som også på det her punkt spurter vi forbi os.

I Danmark elsker alle politikere iværksætteri, samtidig med at der sker nul for at sikre bedre vilkår, uanset om vi snakker om kultur eller langsigtede strukturelle rammer som f.eks. skat eller som her kapital. Skulle vi ikke til at se lidt action nu? Få nu kaldt til de forhandlinger om iværksætteri, og lad os se, hvor langt vi i fællesskab kan nå i første hug, for det begynder efterhånden at være lidt pinligt, at vi nu i snart 4 år ikke har gjort noget som helst for dansk iværksætteri. Tallene og tendenserne begynder ærlig talt også at vise sig, og vi mister hver dag mulighed for virksomheder og arbejdspladser, og det er ikke sådan, at vi sikrer vores velfærdssamfund. Det gør vi til gengæld ved bl.a. at stemme for det her forslag, som ikke koster nogen noget, men som udelukkende kan give positive samfundsøkonomiske effekter. Sæt i gang!

Kl. 14:25

Formanden (Søren Gade):

Tak for det. Der er ikke nogen korte bemærkninger, så vi siger tak til fru Mona Juul fra Det Konservative Folkeparti. Jeg byder nu velkommen til fru Katrine Robsøe fra Det Radikale Venstre.

Kl. 14:25

(Ordfører)

Katrine Robsøe (RV):

Nej, hvor ville jeg ønske, at man fra regeringens side rent faktisk lyttede til min gode kollega fra Konservative, fru Mona Juuls opfordring her til sidst. Lad os nu få sat det i gang. Det er jo ikke første gang, vi står her, og hvis frustrationen kan høres en lille smule fra min egen side af, er det, fordi det ikke er første gang, heller ikke i den her periode, og specielt ikke i den tid, jeg har siddet i Folketinget, vi står her inde i salen og i andre sammenhænge og bliver ved med at høre, at man fra regeringens side er lige på trapperne til, at vi skal i gang med iværksætterforhandlinger. Jeg håber inderligt, at det er rigtigt, og at vi er lige på trapperne, og at det hedder hellere i morgen end om en uge eller en måned, at vi rent faktisk kommer i gang med det her. For jeg er ikke helt enig i det, når nogen næsten får det til at lyde, som om vi ikke har viden nok til at skulle forhandle det her på baggrund af, eller at vi skal sidde og indhente en masse. Det er altid godt at hente mere viden, men vi har faktisk rigtig meget viden, også på det område. Så der sker jo ikke noget ved at tage en masse gode skridt i den rigtige retning og så endnu en gang yderligere udbygge, hvad det er for et vidensgrundlag, vi rent faktisk står på. Men vi skal altså også i gang med at have noget reel handling på det her område, for lige nu er jeg nok desværre tilbøjelig til at være enig med fru Mona Juul i, at det sådan lidt er en ting, man har med at sige, at man gerne vil gøre noget, men der sker faktisk enormt lidt. Så kan man jo tage alle de selfies med iværksættere rundtomkring, som man vil, men det får vi bare ikke et bedre iværksættermiljø af i Danmark.

Jeg synes, det her forslag er rigtig, rigtig godt. Jeg er sådan set også enig med regeringen, når de siger, at det er rigtig godt at se vores iværksætterpolitik samlet, det vil jeg rigtig gerne være med til, men jeg synes, det er forfejlet bare at sige, at nu kommer det herned igen. Og fordi det ikke er regeringen selv, der har foreslået det her på nuværende tidspunkt, siger man bare nej, selv om jeg sådan set hører regeringspartierne være glade for, at forslaget bliver fremsat, og man vil gerne være med til at diskutere det. Så jeg håber virkelig, at det den her gang er oprigtigt, og at det er lige på trapperne. For vi vil hos Radikale Venstre i hvert fald utrolig gerne være med til at sørge for at diskutere det her.

Jeg vil også gerne, som SF's ordfører sagde det, sige, at hvis man kan få regeringen med på noget, ved at vi stiller ændringsforslag til det, så er det det, der skal til, men jeg tror desværre ikke, hvis jeg skal være ærlig, at regeringen kommer til at stemme for, uanset hvor mange ændringsforslag vi stiller, for jeg tror, man har besluttet sig for at stemme nej til beslutningsforslaget uanset hvad. Det synes jeg er ærgerligt. Jeg glæder mig oprigtigt til, at vi skal i gang med den her iværksætterstrategi, jeg synes, vi havde fantastisk gode snakke også i sidste periode mange partier bredt. Det her er noget, vi er enige om, det er et område, der i den grad fortjener, at vi faktisk får gjort noget nu. Der er så meget at tage fat på, og det her er en af tingene, vi i hvert fald i Radikale ser positivt over for, og derfor er vi også indstillet på at stemme for beslutningsforslaget. Tak for ordet.

Kl. 14:28

Formanden (Søren Gade):

Tak for det. Der er en enkelt kort bemærkning. Fru Charlotte Bagge Hansen fra Moderaterne. Værsgo.

Kl. 14:28

Charlotte Bagge Hansen (M):

Jeg vælger at tolke det som entusiasme, og det er jeg selvfølgelig som en af dem, der er i et af regeringspartierne, meget, meget glad for at høre, og jeg glæder mig til at mødes om det inde i forhandlingslokalet.

Jeg kunne godt tænke mig høre: Hvad er den vigtigste mærkesag i det her iværksætteriudspil for De Radikale?

Kl. 14:29

Formanden (Søren Gade):

Ordføreren.

Kl. 14:29

Katrine Robsøe (RV):

Vi går jo alle sammen og venter på, at regeringens iværksætteriudspil kommer, så vi kan få lov til rent faktisk at blive indkaldt til forhandlinger. Jeg går ud fra, at der i regeringens iværksætteriforhandlingsudspil – det har vi i hvert fald fra Radikales side et ønske om – skal mange ting med. Det er også derfor, jeg siger, at vi ser positivt på det, og at vi gerne vil være med til at kigge samlet på det.

Jeg synes, det er enormt vigtigt, at vi får tænkt vores uddannelsessystem ind i det, at vi faktisk får sikret en iværksætterkultur og får sikret langt bedre muligheder for, at studerende kan starte deres virksomheder, også undervejs, og at der er et langt bedre samspil med vores videregående uddannelsesinstitutioner i forhold til den viden, der er der.

Jeg synes, at adgangen til kapital er helt afgørende. for vi ved, at vi faktisk i Danmark er nogenlunde gode – vi kan godt blive bedre – til at få startet virksomheder, men vi mister simpelt hen alt for mange i vækstfasen. De lukker ned undervejs og bliver aldrig store; de flytter simpelt hen ud, når de bliver større virksomheder. Det er så vigtigt, at vi i Danmark rent faktisk også skaber rammerne for, at de har lyst til at blive her, og det har vi desværre ikke på nuværende tidspunkt. Så vi skal have sikret det vækstlag, der kommer der, efter at de er nystartet.

Kl. 14:30

Formanden (Søren Gade):

Fru Charlotte Bagge Hansen.

Kl. 14:30

Charlotte Bagge Hansen (M):

Jeg vil sige mange tak for svaret, og jeg glæder mig oprigtigt rigtig meget til, at vi skal i gang med arbejdet sammen.

Kl. 14:30

Formanden (Søren Gade):

Ønsker ordføreren at svare?

Kl. 14:30

Katrine Robsøe (RV):

Ja, det gør jeg, for så kan jeg nemlig fortsætte. For vi skal også have gjort noget for flere kvindelige iværksættere. Vi går simpelt hen glip af alt for mange gode kvindelige talenter derude, og vi har brug for, at alle de idéer, vi har i Danmark, til nye virksomheder, til at løse tingene smartere, til at skabe arbejdspladser, rent faktisk kommer i spil. Og lige nu har vi nogle barrierer, der bare gør, at vi ikke får fat i alle de gode idéer, der er derude, og det vil jeg så gerne have at vi får løst.

Kl. 14:31

Formanden (Søren Gade):

Så kom der lige en enkelt kort bemærkning yderligere. Fru Mona Juul, Det Konservative Folkeparti, værsgo.

Kl. 14:31

Mona Juul (KF):

Tak for det. Og tak til ordføreren. Jeg vil bare lige følge op på den liste, vi er i gang med her, for det lader jo til, at ministeriet har brug for lidt ekstra rådgivning, og så vil jeg da bare lige nævne, at vi jo også kunne kigge på aktieavancebeskatning, at vi kunne kigge på lagerbeskatning på børsnoteringerne, at vi kunne kigge på selvstændighedskultur frem for lønmodtagerkultur, at vi kunne kigge på kapitalkrav til anpartsselskaber. Og fik jeg lige nævnt noget med medarbejderaktier? Nej, det gjorde jeg ikke, men det er jeg ret sikker på vi rent faktisk har et stort behov for også at få set på. Så det var bare lige en lille ønskeliste herfra til det videre arbejde. Tak.

Kl. 14:31

Formanden (Søren Gade):

Ordføreren.

Kl. 14:31

Katrine Robsøe (RV):

Det er en fremragende ønskeliste. Som regeringen kan høre, er de andre partier i Folketinget klar. Det var vi også, da vi stod her sidst med skatteministeren og diskuterede et beslutningsforslag om lagerbeskatning. Altså, der var det svært at få skatteministeren til lige at høre efter, men opfordringen var i hvert fald, og den kan vi så også komme med til erhvervsministeren nu her: Hvis man fra regeringens side er positiv over for at se på det her med lagerbeskatning, men gerne vil være med til at sikre, hvilket vi også gerne vil, at man finder en så provenuneutral mulighed som overhovedet muligt, hvis ikke fuldstændig provenuneutral, så kom i gang med at få kigget på de modeller.

Vi sidder jo ikke med den samme mulighed for rent faktisk at have medarbejdere til at kigge på det, som man gør i ministerierne. Så jeg håber, at det, der gør, at vi ikke er i gang endnu, er, at de simpelt hen sidder ovre i ministerierne og er i gang med at finde gode modeller til det.

Kl. 14:32

Tredje næstformand (Karsten Hønge):

Der er ikke flere korte bemærkninger. Tak til fru Katrine Robsøe, Radikale Venstre. Da der ikke er flere ordførere, får ordføreren for forslagsstillerne, hr. Lars-Christian Brask, Liberal Alliance, ordet.

Kl. 14:32

(Ordfører for forslagsstillerne)

Lars-Christian Brask (LA):

Tak, formand. Det er jo helt fantastisk, når et beslutningsforslag om selskabslovgivningen og ApS'er kan skabe en entusiasme, en begejstring og et engagement, som man normalt kun ser på sundhedsområdet eller uddannelsesområdet. Så det glæder mig selvfølgelig.

Det glæder mig også, at jeg hører fra ministeren, at intentionen bliver støttet, og at det formentlig kommer til at indgå i en samlet plan, en samlet strategi, når iværksætterstrategien bliver lagt frem. Vi glæder os til at forhandle. Jeg er sikker på, at vi i Liberal Alliance, Konservative, Radikale og Danmarksdemokraterne har gode indspil, der vil trække i retning af fremdrift og udvikling for Danmark, sådan at vi både får skabt jobs og øgede skatteindtægter og på den måde også er med til at innovere og udvikle det samfund, som vi alle sammen kerer os om.

Der var flere tilbagemeldinger fra regeringspartiernes side om, at visionen er delt, og at det er vigtigt for Danmark. Det kan godt være, at jeg er relativt ny i Folketinget og med den naive politiske erfaring måske tager for givet, at noget sker, som ikke kommer til at ske, men jeg tror på mennesker, og når det bliver signaleret så klart og tydeligt, at det er den vej, vi skal med forhandlingerne, så stiller jeg mig bag de intentioner, som primært ministeren har udtrykt.

Vi har selv fremsat forslaget, og derfor kan det vel formentlig ikke overraske nogen, at vi synes, at det nærmest er genialt. Og hvis man så fru Katrine Robsøes og fru Mona Juuls begejstring og engagement i forhold til det, har jeg da i hvert fald noget at lære. Men der skal i hvert fald ikke være nogen tvivl om, at vi synes, at det her er det helt rigtige. Det er som sagt uden omkostninger for skatteborgerne. Der er ikke nogen hindring i EU for, at det kan lykkes. Og det står for alt det, som vi i Liberal Alliance er bannerførere for: fremdrift, udvikling, nye jobs og iværksætteri.

Så med det kan jeg jo konkludere, at vi er for vores eget forslag. Vi er ligesom andre også villige til at ville tage det i Erhvervsudvalget og massere det og se, om der er muligheder, men jeg tror, at den rigtige løsning kan være, at vi bliver nødt til at vente på regeringens iværksætterudspil og så som sagt have en positiv tilgang til at gå ind i de forhandlinger.

Ordføreren fru Sascha Faxe fra Alternativet kan ikke være til stede, og det kan ordføreren fru Pernille Vermund fra Nye Borgerlige heller ikke. På deres vegne skulle jeg hilse og sige, at de støtter forslaget. Så i forhold til antal partier lykkes det for Liberal Alliance, men desværre kan stemmerne ikke helt stå mål med antallet af partier.

Så vi ser frem til forhandlingerne omkring iværksætterstrategien og glæder os til at være med til at få presset noget igennem, der gør, at vi får et Danmark i endnu større fremdrift. Tak for ordet.

Kl. 14:36

Tredje næstformand (Karsten Hønge):

Der er en kort bemærkning til fru Lisbeth Bech-Nielsen, SF.

Kl. 14:36

Lisbeth Bech-Nielsen (SF):

Fra SF's side synes vi også, det er et genialt forslag – så genialt, at vi også fremsatte det for et år siden, da vi præsenterede vores iværksætterstrategi. Og det er jo også, som ordføreren siger, et rigtig godt tegn, at vi spænder så bredt i Folketinget, at vi på mange områder – ikke alle, men på de fleste – ønsker, at vi tager nogle skridt for at komme i gang med den her iværksætteraftale, som vi snart har ventet på i 4 år, godt nok med en tidligere regering.

Nu ser det ud til, at vi rent faktisk i den her regeringsperiode kommer til forhandling om iværksætterstrategien, og ellers må vi aftale med hinanden, at vi så i fællesskab tager nogle skridt. Men forhåbentlig kan vi snart komme i gang, for det har vi trods alt ventet en del år på efterhånden.

Noget af det, som vi i SF også foreslog sidste år, var noget om at sikre flere kvindelige iværksættere, bl.a. gennem større transparens i forhold til, hvor midlerne kommer fra. Er det noget, som LA kunne støtte?

Kl. 14:38

Tredje næstformand (Karsten Hønge):

Ordføreren.

Kl. 14:38

Lars-Christian Brask (LA):

LA vil støtte enhver iværksætter uanset køn, der har en ambition om at skabe en forretning, der har substans og grundlag for at kunne blive til en forretning – og det er uanset køn.

Kl. 14:38

Tredje næstformand (Karsten Hønge):

Spørgeren.

Kl. 14:38

Lisbeth Bech-Nielsen (SF):

Det er faktisk et forslag, der er tyvstjålet fra Dansk Industri, hvor de siger, at vi – som Radikales ordfører også var inde på – går glip af rigtig meget talent, fordi der er nogle strukturelle benspænd i dag, hvor der er rigtig mange kvinder, der gerne vil være iværksættere, som ikke bliver det.

En af DI's anbefalinger var, at der kom en større grad af transparens i forhold til, hvor midlerne kommer fra – det kan være venturekapital, det kan være andet – for simpelt hen at skabe en større gennemsigtighed, og det synes vi var et godt forslag. Men det kan vi jo tage i udvalget. Vi er jo mange partier efterhånden, der er kommet med udspil, og vi synes i hvert fald, det her er et rigtig godt bud.

Kl. 14:39

Tredje næstformand (Karsten Hønge):

Ordføreren.

Kl. 14:39

Lars-Christian Brask (LA):

Jamen jeg kan kun være enig med fru Lisbeth Bech-Nielsen i, at det er noget, vi skal kigge på; det er noget, vi skal være opmærksom på. Og der er jo også noget med barsel, betalt barsel, når man er iværksætter og selvstændig. Men lad det blive en del af de samlede forhandlinger, og så er jeg sikker på, vi samlet set gør det, som er det rigtige for at drive iværksætteriet frem i Danmark.

Kl. 14:39

Tredje næstformand (Karsten Hønge):

Der er ikke flere korte bemærkninger. Tak til hr. Lars-Christian Brask, Liberal Alliance.

Da der ikke er flere, som har bedt om ordet, er forhandlingen sluttet.

Jeg foreslår, at forslaget til folketingsbeslutning henvises til Erhvervsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

6) 1. behandling af beslutningsforslag nr. B 88:

Forslag til folketingsbeslutning om at indskrive klima- og naturhensyn i Nationalbankens mandat.

Af Lisbeth Bech-Nielsen (SF) og Signe Munk (SF).

(Fremsættelse 17.03.2023).

Kl. 14:39

Tredje næstformand (Karsten Hønge):

Den første, der får ordet, er ordføreren for forslagsstillerne, fru Lisbeth Bech-Nielsen, Socialistisk Folkeparti. Velkommen.

Kl. 14:40

Begrundelse

(Ordfører for forslagsstillerne)

Lisbeth Bech-Nielsen (SF):

Dette er det tredje ud af fire forslag, som vi i SF har fremsat i sådan en pakke af forslag om en grønnere finanssektor. Tidligere har vi fremsat forslag om stop af fossile udlån til ekspansion og krav om obligatoriske klimaplaner for danske banker. I dag handler det om et klimamandat til Nationalbanken og efterfølgende også til Finanstilsynet.

De her forslag fremsætter vi, fordi finanssektoren spiller en afgørende rolle i den grønne omstilling. Det er en rolle, som har været relativt overset indtil nu. Vi har haft meget fokus på landbruget, transporten osv. Men det er den finansielle sektor, der leverer finansieringen til rigtig mange af de projekter, som driver den grønne omstilling enten i den rigtige eller forkerte retning.

IPCC siger, at de årlige grønne investeringer skal øges 3-6 gange i forhold til det nuværende niveau frem mod 2030, hvis Parisaftalens temperaturmål skal efterleves. Samtidig ved vi også, at vi skal have et stop for sorte investeringer. Så det er både nødvendigt at fremme de grønne investeringer og sætte en stopper for de sorte investeringer. Vores eget Klimaråd anbefaler regeringen at etablere rammebetingelser, der ikke kun fremmer de grønne investeringer, men som sagt også begrænser de sorte.

Det her forslag drejer sig om at skrive hensyn til klimakrisen og biodiversitetstab ind i Nationalbankens formålsparagraf, § 1, i lov om Danmarks Nationalbank. I kraft af sin rolle over for private finansielle institutioner er Nationalbankens ageren af afgørende betydning for, om vi når i mål med den grønne omstilling. At skrive et klimamandat ind i det eksisterende mandat har til formål at præcisere, at Nationalbankens arbejde med at sikre finansiel stabilitet uundgåeligt involverer et hensyn til klima- og naturrisici. Det er et klimamandat, som vi også har set i mange andre lande. Det er det, vi foreslår i dag.

Kl. 14:42

Tredje næstformand (Karsten Hønge):

Der er ingen korte bemærkninger. Tak til fru Lisbeth Bech-Nielsen, SF.

Forhandlingen er åbnet. Den første, der får ordet, er erhvervsministeren. Det er en hård basgang dernede. (Støj fra Slotspladsen).

Kl. 14:42

Forhandling

Erhvervsministeren (Morten Bødskov):

Det går nok. Det skal vi også til at vænne os til, os to. Sådan er det.

Tusind tak for ordet, og tak for beslutningsforslaget. Som SF's ordfører allerede har sagt, skal vi nu førstebehandle beslutningsforslag B 88. Beslutningsforslaget handler jo så om at indskrive klima- og naturhensyn i Nationalbankens mandat. Det er velkendt, at den grønne omstilling er et af regeringens vigtigste mål. Der findes ingen regering i verden, som har mere ambitiøse mål for den grønne omstilling, end den nuværende. Og de mål, regeringen har sat sig på området, er selvsagt ambitiøse. Det er de både for den direkte grønne omstilling af vores samfund som sådan, for vores erhvervsliv og for målet om klimaneutralitet og ikke mindst også for målet om at tage et ansvar for den grønne omstilling uden for landets grænser.

Derfor er regeringen også enig med forslagsstillerne i, at klimaforandringer og den grønne omstilling selvfølgelig påvirker vores økonomi og potentielt er en risiko for finansielle virksomheder. Men det, vi diskuterer i dag, er, om klima- og naturhensyn eksplicit skal skrives ind som et særligt hensyn i formålsparagraffen for Danmarks Nationalbank. Regeringen mener, at det vil være uhensigtsmæssigt, og derfor kan vi ikke støtte beslutningsforslaget.

For det første er det Nationalbankens hovedopgave at sikre en stabil kronekurs over for euroen. Fastkurspolitikken har været og er et anker i den økonomiske politik, som skiftende regeringer i mere end 40 år urokkeligt har bakket op om. Der er meget bred enighed om, at ikke mindst lige nøjagtig det har tjent Danmark og dansk økonomi rigtig godt. Fastkurspolitikken betyder, at Nationalbankens primære pengepolitiske instrument, renten, er reserveret til at styre valutakursen. Renten kan ikke samtidig fastsættes under hensyn til et andet formål, f.eks. klima- og naturhensyn, for det kan være i konflikt med hovedformålet om en stabil valutakurs. Man kan altså ikke føre fastkurspolitik og samtidig tage højde for, hvordan en ændring af renten påvirker investeringer til gavn for klimaet, eller andre politiske prioriteter.

For det andet er klimarisici kun en af mange typer af risici, der kan påvirke den finansielle stabilitet. Det er vigtigt, at finansielle virksomheder tager hensyn til klimaet og ikke mindst klimarisici, ligesom de tager hensyn til mange andre slags risici for udviklingen eksempelvis på boligmarkedet. Når det kommer til Nationalbankens overvågning af den finansielle stabilitet, er det regeringens klare holdning, at det vil være uhensigtsmæssigt at fremhæve en bestemt type risici i Nationalbankens mandat frem for andre.

For det tredje har Nationalbanken allerede i dag et klart og vigtigt fokus på klimaforandringerne og den grønne omstilling, f.eks. gennem bankens analyser af den finansielle stabilitet og dansk økonomi. Derudover forvalter Nationalbanken valutareserven med fokus på ansvarlige investeringer med udgangspunkt i FN's Global Compact-principper.

Endelig foreslår forslagsstillerne med inspiration fra Bank of England, at Nationalbanken skal kunne stille reservekrav til banker og finansielle institutioner. I modsætning til Bank of England har Nationalbanken imidlertid ikke ansvar for det finansielle tilsyn. Den kompetence ligger i Danmark hos Finanstilsynet. Derfor mener vi ikke, at det vil give mening, at Nationalbanken pålægges den her opgave.

Vi er enige i, at der er et behov for at have fokus på klimahensyn i den finansielle sektor. Som vi har diskuteret ved de to tidligere beslutningsforslag, som har været til behandling her i salen, som SF's ordfører sagde, er der stor fokus på det, og der kommer mere de kommende år, når det handler om at sikre, at finanssektoren også tager et ansvar for den grønne omstilling af det danske samfund. Derfor kan vi ikke støtte beslutningsforslaget. Tak for ordet.

Kl. 14:46

Tredje næstformand (Karsten Hønge):

Først vil jeg sige, at vi nu gennem politiet har fået en besked ned til Slotspladsen og bedt dem om at skrue ned, så vi har en chance for at kunne kommunikere med hinanden herinde. Det sker sikkert lige om lidt. Den første korte bemærkning er til fru Lisbeth Bech-Nielsen, SF.

Kl. 14:46

Lisbeth Bech-Nielsen (SF):

Tak. Skal jeg forstå det, som ministeren siger, sådan, at det, uanset hvad man politisk måtte mene om det her forslag, er teknisk umuligt at indskrive det i formålsparagraffen, når vi også har en fastkurspolitik, som vi forpligter os til, som Nationalbanken er forpligtet til? Altså, at det er teknisk umuligt at indskrive det; det ville simpelt hen være klokkeklart i strid med det.

Er det rigtigt forstået? Og det er igen, uagtet hvad man politisk måtte mene om det her forslag. Det er det ene – jeg tror faktisk, jeg vil nøjes med det spørgsmål i den her runde.

Kl. 14:47

Tredje næstformand (Karsten Hønge):

Ministeren.

Kl. 14:47

Erhvervsministeren (Morten Bødskov):

Hvad der teknisk ville kunne lade sig gøre og ikke kunne lade sig gøre, må vi svare på skriftligt. Jeg taler om fastkurspolitikken og kronens relation til euroen som det suverænt vigtigste for Nationalbankens virke, og det er det, der er vigtigt og den vigtigste prioritet for Nationalbanken.

Det at blande det sammen med andre hensyn, som – og det har vi jo diskuteret tidligere – opnås ad andre veje, altså et ønske om, at finanssektoren tager et større ansvar for den grønne omstilling, synes vi ikke er hensigtsmæssigt.

Kl. 14:48

Tredje næstformand (Karsten Hønge):

Spørgeren.

Kl. 14:48

Lisbeth Bech-Nielsen (SF):

Jamen det er jo noget helt andet; det er jo en politisk kommentar fra regeringen. Altså, ministeren fik det omtalt, som om det simpelt hen ikke kunne lade sig gøre og det ville være i strid med fastkurspolitikken og den forpligtelse, Nationalbanken har til det. Så det synes jeg er ret vigtigt at få opklaret. Jeg havde egentlig forventet, at det ville være opklaret til en diskussion i Folketingssalen i dag.

Det andet er, at ministeren taler om, at fastkurspolitikken ligesom står over klimaet. Jeg har to spørgsmål: 1) Kan de to hensyn ikke sameksistere, på samme tid? Og 2) Når ministeren siger, at klimaet er én type risiko blandt mange risici, synes jeg jo også, at det virker, som om regeringen mener, at det bare er en blandt mange ting, man kunne eller ikke kunne tage hensyn til.

Kl. 14:48

Tredje næstformand (Karsten Hønge):

Ministeren.

Kl. 14:48

Erhvervsministeren (Morten Bødskov):

Jeg er ikke helt sikker på, jeg forstod spørgsmålet, men jeg skal prøve at give et svar: Vi mener, at det, der er Nationalbankens absolutte  hovedprioritet, er fastkurspolitikken. Det har gavnet Danmark og dansk økonomi, og det her Folketing har været enige om det i mere end en generation. Det er afgørende, og det kommer vi ikke til sætte spørgsmålstegn ved.

Så er der andre forhold, omkring hvordan man kan fremme den grønne omstilling i og omkring finanssektoren. Det kan man sagtens diskutere. Det kommer vi til at diskutere på baggrund af EU-lovgivning. Vi mener ikke, det rette sted at placere det ansvar og, kan man sige, hensynet til de risici, som vi er enige i skal håndteres, er i formålsparagraffen for Nationalbanken.

Kl. 14:49

Tredje næstformand (Karsten Hønge):

Der er ikke flere korte bemærkninger. Tak til erhvervsministeren. Så går vi i gang med ordførerrækken, og den første, der får ordet, er fru Mette Reissmann, Socialdemokratiet.

Kl. 14:49

(Ordfører)

Mette Reissmann (S):

Tak for ordet. Forslagsstillerne ønsker at pålægge regeringen at fremsætte et lovforslag inden udgangen af 2023 om at indskrive hensynet til klimakrisen og biodiversitet i Nationalbankens formålsparagraf i lov om Danmarks Nationalbank. Argumentet fra forslagsstillerne er jo, at det har en afgørende betydning for, hvorvidt Danmark når i mål med den grønne omstilling. Konkret ønsker forslagsstillerne, at der indskrives et klimamandat, og hensigten er, at Nationalbanken skal tage højde for klimarisici og naturrisici i alle dens operationer og aktiviteter.

Her vil jeg gerne understrege, at Socialdemokratiet ligesom SF er fast besluttet på, at vi skal nå i mål med den grønne omstilling – det skal der slet ikke være nogen tvivl om – og det arbejde er vi i fuld gang med, og det arbejde skal også fuldt ud udføres i den finansielle sektor, og klimahensyn er i den finansielle sektor jo allerede også under udarbejdelse. Men igen mener vi helt konkret ikke, at det er hensigtsmæssigt særskilt at fremhæve visse typer af risici i Nationalbankens formålsparagraf. Det hænger sammen med, at der er mange typer risici, og at vi heller ikke ved, hvilke typer risici der kommer til at være i både den nære fremtid, men også den fjerne, som kan påvirke den finansielle stabilitet. Derfor er det ikke hensigtsmæssigt at få lige præcis dette kodificeret, artikuleret helt bestemt i sin ordlyd, således at det fremhæver visse risici frem for andre.

Derudover hænger det også sammen med, at Nationalbankens formål er at opretholde et sikkert pengevæsen her i landet samt at lette og regulere pengeomsætningen og kreditgivningen. Nationalbanken er derfor ikke ansvarlig for at føre et finansielt tilsyn, og lavpraktisk betyder det, at Nationalbanken ikke kan pålægge finansielle institutioner den slags reservekrav, som forslagsstillerne lægger op til. Af de her nævnte årsager støtter Socialdemokratiet ikke forslaget.

Kl. 14:52

Tredje næstformand (Karsten Hønge):

Der er en kort bemærkning til fru Lisbeth Bech-Nielsen, SF.

Kl. 14:52

Lisbeth Bech-Nielsen (SF):

Igen synes jeg, det er sådan lidt nonchalant at sige, at klimaet er én risiko blandt mange risici, for der kunne jo også være alt muligt andet. Hvis man mener, at det er den altoverskyggende risiko i vores livstid, både i forhold til den indflydelse, det vil have på vores alle sammens liv, på sikkerheden, på geopolitikken osv., så er det jo ikke én blandt mange risici – det håber jeg at ordføreren er enig i – så er det jo den altoverskyggende risiko, herunder også mod den økonomiske stabilitet, og det er jo det, forslaget i dag handler om. Det er jo ikke, fordi vi mener, at det her i sig selv vil betyde alverden for den grønne omstilling, men det her vil betyde rigtig meget i forhold til at se på, hvilke finansielle risici der vil være som en konsekvens af klimaforandringerne, og indkalkulere dem. Så det er et finansielt sigte, et økonomisk sigte, et samfundsøkonomisk sigte, der er med det her forslag.

Kl. 14:53

Tredje næstformand (Karsten Hønge):

Ordføreren.

Kl. 14:53

Mette Reissmann (S):

Jeg har faktisk forstået fru Lisbeth Bech-Nielsens argumentation, og jeg anerkender fuldt ud, at klimaforandringer kan udgøre potentielle risici for den finansielle stabilitet. Vi har i dag sandsynligvis ikke tid til at diskutere ned i dybden, hvordan disse ting indbyrdes er påvirket af hinanden, for det er de. Man kan ikke adskille det, og jeg kan også høre på ordføreren, at det er vanskeligt at adskille det i selve spørgsmålet.

Derfor er det bare vigtigt, at finansielle virksomheder tager hensyn til de her klimarisici, men hvordan balancen skal være, er jo det, Socialdemokratiet ikke synes det konkrete beslutningsforslag indeholder. Et særligt klimamandat kan risikere at give et skævvredet og i øvrigt også et uhensigtsmæssigt fokus. Dermed ikke sagt, at Socialdemokratiet ikke mener, at vi står over for og vi er midt i nogle af de mest alvorlige trusler imod vores livsførelse, men konkret vil det hverken styrke robustheden af den finansielle sektor, den finansielle stabilitet eller, som ordføreren selv nævner, den klimamæssige tilgang til det.

Kl. 14:54

Tredje næstformand (Karsten Hønge):

Tak. Så er det fru Lisbeth Bech-Nielsen.

Kl. 14:54

Lisbeth Bech-Nielsen (SF):

Når de i Bank of England har fået sådan et klimamandat, er der også mange, der spekulerer i, at det hænger sammen med, at man har en af de største, hvis ikke den største, finansielle sektor i verden, og at de finansielle risici ved ikke at have sådan et overordnet nationalt tilsyn, som en nationalbank er, simpelt hen vil udgøre en gigantisk trussel mod Storbritanniens økonomi, fordi deres finansielle sektor er så gigantisk stor en andel af deres økonomi.

Kl. 14:54

Tredje næstformand (Karsten Hønge):

Ordføreren.

Kl. 14:54

Mette Reissmann (S):

Det er da fuldstændig korrekt, at den er så gigantisk stor. Men som jeg sagde i min tale, er det jo sådan, at Nationalbanken – modsat Bank of England – ikke har ansvar for finansielle tilsyn. Vi kan ikke på det her punkt, som selve ordlyden i beslutningsforslaget lægger op til, sidestilles med det.

Men jeg vil gerne understrege, at Nationalbanken har fokus på klimaforandringer og den grønne omstilling i forbindelse med analyser af den finansielle stabilitet og dansk økonomi i øvrigt, og at Nationalbanken også har tiltag – jeg tror også, at ministeren var inde på det – efterlever UN Global Compact, udsteder grønne obligationer, er medlem af NGSS, og at man i øvrigt også har et dagligt fokus på at efterleve alle disse ting.

Kl. 14:55

Tredje næstformand (Karsten Hønge):

Der er ikke flere korte bemærkninger. Tak til fru Mette Reissmann, Socialdemokratiet. Den næste ordfører er hr. Hans Andersen, Venstre.

Kl. 14:55

(Ordfører)

Hans Andersen (V):

Tak for det. Med beslutningsforslaget ønsker forslagsstillerne, at der indskrives et klimamandat, der foreskriver, at der skal tages hensyn til klimakrisen, naturtab og den grønne omstilling i alle Nationalbankens operationer og aktiviteter.

I Venstre er vi enige med forslagsstillerne i, at den finansielle sektor spiller en central rolle, når det handler om den grønne omstilling, og at man uden grønne udlån og investeringer i en mere bæredygtig omstilling også får svært ved at komme i mål med ambitionen om et grønnere Danmark, hvor man udleder mindre CO2 og producerer mere bæredygtigt.

Men vi er ikke enige med SF i, at klimahensyn bør indskrives i Nationalbankens formålsparagraf. Klimakrisen er én blandt mange typer risici, som kan påvirke den finansielle stabilitet, og vi mener ikke, at det vil være hensigtsmæssigt at fremhæve én type risici i formålsparagraffen frem for andre.

På den baggrund skal jeg meddele, at Venstre ikke støtter beslutningsforslaget.

Kl. 14:56

Tredje næstformand (Karsten Hønge):

Der er ingen korte bemærkninger. Tak til hr. Hans Andersen, Venstre. Næste ordfører er fru Charlotte Bagge Hansen, Moderaterne.

Kl. 14:57

(Ordfører)

Charlotte Bagge Hansen (M):

Tak for ordet, og tak til forslagsstillerne. I Moderaterne er vi fuldstændig enige med forslagsstillerne om, at vi skal være ambitiøse, og vi er ambitiøse, og vi skal forbedre os dag for dag. Vi skal passe på vores klode og håndtere klimakrisen fra alle tænkelige vinkler.

Men at indskrive klima- og naturhensyn i Nationalbankens formålsparagraffen mener vi ikke er hensigtsmæssigt. Nationalbankens hovedopgave er at sikre en stabil kurs for den danske krone over for euroen. Af den årsag kan man ikke tage hensyn til, hvilken betydning en ændring af renten har for klima- og naturpolitiske hensyn eller andre politiske hensyn for den sags skyld, uden at det kan bringe det helt grundlæggende mål om en fastkurspolitik i fare.

I Moderaterne anerkender vi, at klimaforandringer og den grønne omstilling påvirker økonomien. Derfor mener vi også, det er vigtigt at finansielle virksomheder vurderer og tager hensyn til klimarisici, nøjagtig ligesom man også vil gøre med andre potentielle risici. Selv om vi er enige med forslagsstillerne i, at vi skal gøre, hvad vi kan for at løse klimakrisen, er vi ikke enige i, at forslaget her, som det foreskriver, er en del af løsningen. Det vil være uhensigtsmæssigt at fremhæve én type af risiko i mandatet frem for andre risici. Det vil rejse flere spørgsmål, f.eks. hvilke hensyn der så er vigtigst, og hvilke der skal udelades. Det er svært, hvis ikke umuligt at vurdere. Af de årsager jeg nævner her i dag, kan Moderaterne ikke stemme for beslutningsforslaget. Tak for ordet.

Kl. 14:58

Tredje næstformand (Karsten Hønge):

Der er en kort bemærkning til fru Lisbeth Bech-Nielsen, SF.

Kl. 14:58

Lisbeth Bech-Nielsen (SF):

Fordi man gentager, hvad ministeren har sagt, gør det det jo ikke mere rigtigt. Nationalbankens primære opgave er ikke fastkurspolitikken – den er et redskab. Nationalbankens primære opgave, som er beskrevet i formålsparagraffen, er at sikre et stabilt pengevæsen, altså sikre stabilitet i vores økonomi, og det kan der være forskellige redskaber til. Det har der så været enighed om i årtier nu er fastkurspolitikken, men vi diskuterer ikke fastkurspolitik i dag. Vi diskuterer, hvordan vi kan fremtidssikre dansk økonomi og sikre stabilitet, og til det kan man have forskellige redskaber. Det her er et forslag til et redskab til at sikre en stabil økonomi. Det handler ikke om grøn omstilling; det handler om at sikre, at vi ikke får store finansielle kriser og økonomisk ustabilitet som følge af klimaforandringer.

Kl. 14:59

Tredje næstformand (Karsten Hønge):

Ordføreren.

Kl. 14:59

Charlotte Bagge Hansen (M):

Altså, jeg ved ikke, om det var et spørgsmål, men jeg vil gerne give et svar på det. Jeg mener simpelt hen grundlæggende ikke, at det er der, vi skal indskrive et hensyn. Jeg mener, det er det forkerte sted.

Kl. 15:00

Tredje næstformand (Karsten Hønge):

Der er ikke flere bemærkninger. Tak til fru Charlotte Bagge Hansen, Moderaterne. Næste ordfører er fru Betina Kastbjerg, Danmarksdemokraterne.

Kl. 15:00

(Ordfører)

Betina Kastbjerg (DD):

Tak for det. Med dette beslutningsforslag er der et ønske fra forslagsstillerne om, at der skal indskrives et klimamandat i Nationalbankens formålsparagraf, dvs. et mandat om, der skal tages hensyn til klimarisici og naturtab og den grønne omstilling i alle Nationalbankens aktiviteter. Nationalbanken har til formål at sikre prisstabilitet, en sund økonomi og finansiel stabilitet. Det er en institution, der er ansvarlig for at opretholde pengepolitikken og regulere den finansielle sektor, mens klimakrisen og biodiversitetstab er globale udfordringer, og de er ikke direkte relateret til Nationalbankens kerneopgaver.

Jeg mener også, at Nationalbanken allerede tager hensyn til klimakrisen. Banken har tidligere udtalt, at klimaforandringerne udgør en væsentlig finansiel risiko, og den har igangsat tiltag for at mindske denne risiko. Derfor mener jeg ikke, at det er nødvendigt at indskrive det i formålsparagraffen. For det andet vil det være problematisk at skrive hensyn til klima og biodiversitet ind i Nationalbankens formålsparagraf, da det vil medføre et behov for øgede ressourcer og udgifter til, at disse skal finansieres inden for Nationalbankens forretning ligesom dens øvrige opgaver.

Forslagsstillerne er selv opmærksomme på, at den store usikkerhed om konsekvenserne af klimaforandringerne gør det til en omfangsrig opgave for Nationalbanken at vurdere betydningen af klimarelaterede trusler mod den finansielle stabilitet. Da der er tale om en betragtelig byrde for Nationalbanken, kan Danmarksdemokraterne ikke støtte forslaget.

Kl. 15:01

Tredje næstformand (Karsten Hønge):

Der er ingen korte bemærkninger. Tak til fru Betina Kastbjerg, Danmarksdemokraterne. Næste ordfører er hr. Lars-Christian Brask, Liberal Alliance.

Kl. 15:01

(Ordfører)

Lars-Christian Brask (LA):

Tak. Skomager bliv ved din læst. Nationalbankens mandat, deres formål og opgave er tydeligt beskrevet i formålsparagraffen, som er, at de skal opretholde et sikkert pengevæsen her i landet samt lette og regulere pengeomsætningen og kreditgivning. Det er det, Nationalbanken kan; det er det, de skal. Og så må vi på andre måder finde ud af at løse klimaudfordringer.

Så lige så sympatisk, som vi synes det her beslutningsforslag er, lige så forkert synes vi det er, at dette bliver lagt ind under formålet med Nationalbanken. Så vi støtter ikke forslaget.

Kl. 15:02

Tredje næstformand (Karsten Hønge):

Der er ingen korte bemærkninger. Tak til hr. Lars-Christian Brask, Liberal Alliance. Næste ordfører er fru Mona Juul, Det Konservative Folkeparti.

Kl. 15:02

(Ordfører)

Mona Juul (KF):

Tak for ordet. Og tak til forslagsstillerne. Nationalbanken skal koncentrere sig om at være nationalbank, nemlig først og fremmest at sikre en fast kronekurs over for euroen, præcis som Nationalbanken har gjort, siden Poul Schlüter i 1982 droppede de mange håbløse devalueringer og i stedet indførte fastkurspolitikken. Derfor giver det ikke meget mening at udfordre renten, som er Nationalbankens primære pengepolitiske instrument til at styre valutakursen. For man kan selvfølgelig ikke både føre fastkurspolitik, hvor det kan være nødvendigt at sætte renten op, hvis der er pres på kronen, og så samtidig skulle overveje, om den her rentestigning kan modvirke investeringer til gavn for klimaet.

Vi har også i den grønne omstilling brug for tillid til den danske krone og stor troværdighed om os i den internationale økonomi. Det får vi i sidste ende mere klima ud af. Og derfor kan Det Konservative Folkeparti ikke stemme for det her beslutningsforslag.

Kl. 15:03

Tredje næstformand (Karsten Hønge):

Der er en kort bemærkning til fru Lisbeth Bech-Nielsen, SF.

Kl. 15:03

Lisbeth Bech-Nielsen (SF):

Jeg tror nu nok, at der er sådan almindelig anerkendelse af Bank of England som institution rundtomkring i verden, på trods af at de nu har taget det her vanvittige skridt at få et klimamandat. Det var det ene.

Men Konservatives ordfører synes jeg er et ekko af erhvervsministeren om, at vi ikke kan have fastkurspolitik og samtidig også have et klimahensyn eller et klimamandat. Det, der er beskrevet i det her forslag, er jo, at Nationalbanken, som også tager skridt til at stressteste banker og sikre, at vi har et stabilt finansielt system, også selvstændigt skulle kigge på klimarelaterede risici, hvilket de tager nogle skridt til i dag. Derfor forstår jeg ikke, at det automatisk skulle være i strid med en fastkurspolitik. Kan ordføreren ikke gøre mig lidt klogere på det? For jeg fik i hvert fald at vide af ministeren, at jeg skulle forvente et skriftligt svar, så det kan være, at den konservative ordfører kan fortælle os om det i dag.

Kl. 15:04

Tredje næstformand (Karsten Hønge):

Fru Mona Juul.

Kl. 15:04

Mona Juul (KF):

Tak for spørgsmålet. Der er jo kæmpe forskel på, om det er et mandat, som ordføreren spørger til, eller det er et klimahensyn. Det er jo sådan med Nationalbanken – som jeg forstår det og ligesom kan se, at vi også har været med til herindefra netop at sikre – at der rent faktisk er taget eller bliver taget klimahensyn. Og jeg tror på, at det bedste, vi kan bede Nationalbanken om, er at leve op til de tre formål, de har: At sikre de stabile priser – det er det, fastkurspolitikken handler om – at sikre, at der er betalingsstrømme, og at sikre stabilitet i det finansielle system. Det er den måde, hvorpå vi sikrer, at vi rent faktisk har en stabil kronekurs, og at man har lyst til at investere i Danmark, og det er den måde, man får mest grøn omstilling på.

Kl. 15:05

Tredje næstformand (Karsten Hønge):

Spørgeren.

Kl. 15:05

Lisbeth Bech-Nielsen (SF):

Det handler jo ikke om, at Nationalbanken skal tage hensyn til klimaet eller sige: Nu skal I sætte nogle flere vindmøller op. Det handler om at tage hensyn til finansielle risici afledt af den klimakrise, vi er i lige nu. Så det handler jo ikke om at støtte grønne projekter eller andet, men simpelt hen om at holde øje med: Er der nogen store finansielle institutioner, der har en for stor portefølje af noget, som kunne kollapse prismæssigt lige pludselig, altså strandede aktiver? Så det er jo det. Det handler ikke om, at man skal gøre et eller andet godt for klimaet. Det handler om at overvåge de klimarelaterede finansielle risici.

Kl. 15:06

Tredje næstformand (Karsten Hønge):

Ordføreren.

Kl. 15:06

Mona Juul (KF):

Men der mener jeg, at man allerede i dag har værktøjerne til det. Og jeg vil bare skyde tilbage til ordføreren og sige, at – ligesom i det her forslag, men også som i det næste – det her med bare at sige, at så skal man i øvrigt lige holde omkostningerne inden for det her område, holder heller ikke. Så det vil jeg også gerne bruge som argument. Jeg vil rigtig gerne være med til at sikre en grøn omstilling, men det bliver ikke på den her måde.

Kl. 15:06

Tredje næstformand (Karsten Hønge):

Der er ikke flere korte bemærkninger. Tak til fru Mona Juul, Det Konservative Folkeparti. Den næste ordfører er fru Katrine Robsøe, Radikale Venstre.

Kl. 15:06

(Ordfører)

Katrine Robsøe (RV):

Tak for det. Jeg må ærligt indrømme, at jeg i forhold til det her beslutningsforslag faktisk er en lille smule i tvivl. Jeg er oprigtigt i tvivl om, om det er det mest gavnlige at gøre, og jeg må simpelt hen også erkende, at det for mit vedkommende i hvert fald vil kræve den tid, vi vil have i udvalget, i forhold til rent faktisk at få gravet ned i, hvilke konsekvenser det vil have at støtte det her beslutningsforslag.

Jeg deler mange af intentionerne, i forhold til at den finansielle sektor skal tage et ansvar for vores klima. Det håber jeg også at beslutningsforslagsstillerne er helt med på. Vi støtter jo også de to tidligere beslutningsforslag inden for det her område fra Radikales side, fordi vi virkelig mener, det er vigtigt, at den finansielle sektor også kommer med på det her område. Men i forhold til hvilke konsekvenser det vil have at skrive det her ind, og hvorvidt det vil have for store negative konsekvenser, eller hvilke positive konsekvenser det vil have i den anden retning, altså hvad det vil betyde for vores Nationalbank og den måde, det kører på, er jeg nødt til at bede om udvalgsarbejdstiden til at blive klogere på det, og det har vi heldigvis mulighed for. Tak for ordet.

Kl. 15:08

Tredje næstformand (Karsten Hønge):

Der er ingen korte bemærkninger. Tak til fru Katrine Robsøe, Radikale Venstre. Der er ikke flere ordførere til stede, så jeg giver nu ordet til ordføreren for forslagsstillerne, fru Lisbeth Bech-Nielsen, Socialistisk Folkeparti. Og jeg håber, at I har bemærket, hvordan der er blevet skruet ned for lyden derude ved demonstrationen på Slotspladsen. Værsgo.

Kl. 15:08

(Ordfører for forslagsstillerne)

Lisbeth Bech-Nielsen (SF):

Bare for at gøre det helt klart: Det her beslutningsforslag handler ikke om klimaet; det handler om vores økonomi. Det handler om de finansielle risici, der kan være ved, at store finansielle aktører i Danmark ligger inde med strandede aktiver. Nationalbanken selv har, som flere har været inde på, rigtignok allerede taget nogle skridt i forhold til at kigge på klimarisici i deres arbejde og har også udgivet flere publikationer om det, hvor flere af dem netop kredser om det her med, at banker og finansielle investorer risikerer at sidde tilbage med strandede aktiver, som kan udgøre en risiko for vores økonomi, og kommer også med opfordringer til, at man i tide afhænder dem af hensyn til de finansielle risici, der er.

Så igen, jeg synes, at der har været en lille smule forvirring omkring det. Det her er ikke et forslag, der ligesom skal hjælpe den grønne omstilling på vej. Det er ikke et forslag, der skal tage hensyn til klimaet eller hensyn til naturen. Det er et forslag, der forhåbentlig kunne være én brik blandt mange til at sikre, at vores økonomi ikke kollapser på et tidspunkt, fordi for mange finansielle aktører ligger inde med strandede aktiver, der lige pludselig og øjeblikkelig taber værdi – lidt a la en mangedobling af den it-boble, vi så i år 2000, hvor der på få dage blev tabt værdier for 2.500 mia. kr., fordi man havde fået en oppustet økonomi inden for en bestemt sektor.

Det her kunne blive endnu værre, og derfor er forslaget om at give et mandat til Nationalbanken til at overvåge, om nogle af de her store institutionelle investorer, banker eller andre finansielle institutioner simpelt hen udgør en risiko på grund af den portefølje, som de ligger inde med, hvis de har for mange investeringer i noget, der øjeblikkelig kunne tabe værdi, fordi hele verden jo bevæger sig i en retning med grønnere politik osv.

Så det er rigtigt, at det her forslag er en del af en pakke om at sikre en grønnere finanssektor. Men derfor er det også lidt misledende, kan jeg godt se, at putte det ind i den pakke, for det her er egentlig ikke noget, der selvstændigt skal hjælpe den grønne omstilling på vej. Det er noget, der skal sikre, at vi ikke risikerer en finansiel krise eller et finansielt kollaps, fordi aktører af en vis størrelse ikke i tide får afhændet aktiver, som taber værdi. Det er med inspiration fra Bank of England, altså Englands nationalbank, som har gjort det samme, og som jeg også sagde i en kort bemærkning tidligere, er der jo mange, der mener, at det ikke kun er gjort for nogens blå eller grønne øjnes skyld, men at det er, fordi man er et land verdens største finansielle sektor, hvor det er sådan, at hvis man ikke holdt øje med, om nogen lå inde med nogle aktiver, som lige pludselig kunne tabe værdi, så kunne det give et kæmpe stød til økonomien, altså hvis man ikke netop holdt øje med det.

Det er også derfor, at det beslutningsforslag, som vi skal tale om lige om lidt, nemlig det om at give et klimamandat til Finanstilsynet, jo hænger sammen med det her. For Nationalbanken er en næsten 100 år gammel institution, og dens primære opgave er at sikre et stabilt pengevæsen, altså en stabil økonomi, og der er et af værktøjerne, som flere har været inde på, en fastkurspolitik. Vi siger, at et andet værktøj kunne være at sikre, at vi ikke får klimarelaterede risici af en vis størrelse, og at det er noget af det, man også skal holde øje med.

Rimeligvis skal det jo også siges, at det er nogle skridt, som Nationalbanken allerede tager i dag. Som jeg tror at det var Socialdemokratiets ordfører der var inde på, er Nationalbanken også partner i en international alliance af såkaldte grønne nationalbanker og finanstilsyn, som gerne vil tage klima ind som noget, de arbejder med i forhold til at overvåge deres økonomier, og det er den her alliance, som selv siger, at man bør tage nogle skridt for at sikre, at man har blik for de klimarelaterede risici, der er. Finanstilsynet er også en del af det, og det kommer vi til at diskutere lige om lidt, for flere nævnte det her med, om man skulle have reservekrav og andet, og det kan vi jo diskutere dér.

Kl. 15:13

Jeg synes, at det er ærgerligt, at vi ikke kan skaffe opbakning til det her forslag. I min optik er klimakrisen ikke én blandt flere risici eller blandt mange risici. Det er den store risiko, selvfølgelig både for klimaet selv, for vores natur og for vores levevilkår, men jo også geopolitisk og sikkerhedsmæssigt i forhold til migration og flygtningestrømme og ikke mindst også i forhold til vores økonomi og vores finansielle system, fordi det bliver en helt anden verden på godt og ondt, forhåbentlig mest det første.

Derfor skal vi omstille os, og vi skal også omstille vores økonomi. Og hvis nogen siger, at det er vi allerede godt i gang med, så viser tallene bare sort på hvidt, at det er vi ikke i gang med hurtigt nok. Der er stadig for mange, der ligger inde med sorte aktiver, hvilket i en anden diskussion ville være et kæmpestort klimaproblem, men i den her diskussion er det et kæmpestort økonomisk og finansielt problem. Og der har vi brug for nogen med en hammer, der siger: Det går ikke af hensyn til økonomien, at I ligger inde med så mange fossile aktiver. Tak for ordet.

Kl. 15:14

Tredje næstformand (Karsten Hønge):

Godt nok er der blevet skruet ned for musikken derude, men jeg kan godt se, at det for nogle stadig væk kræver lidt ekstra opmærksomhed at kunne lytte med, men vi må se, om det går.

Der er en kort bemærkning til fru Mona Juul, Det Konservative Folkeparti.

Kl. 15:15

Mona Juul (KF):

Tak for det. Og tak til ordføreren for uddybelsen. Jeg er faktisk enig i det der med, at klimaet jo ikke bare er én af mange risici. Det går ikke at tænke på den måde. Nu er ordføreren jo meget glad for Bank of Englands metode på det her område, men er det ikke rigtigt, at Bank of Englands primære formål jo er nøjagtig det samme som Nationalbankens, og at det hensyn, de tager til klimaet, derfor stadig væk er sekundært for banken? Og er det ikke rigtigt forstået, at Bank of England også har et andet finansielt tilsyn, som rækker ud over det, Nationalbanken har i Danmark, så der også der faktisk er en markant forskel?

Kl. 15:15

Tredje næstformand (Karsten Hønge):

Ordføreren.

Kl. 15:15

Lisbeth Bech-Nielsen (SF):

Til det sidste vil jeg sige, at det er helt rigtigt, og derfor giver det også mest mening at f.eks. de reservekrav, vi omtaler, er noget, der skal ligge i Finanstilsynet. For os er det egentlig lige meget, hvor det ligger, men det er rigtigt, at vi er organiseret sådan i Danmark, at det giver mening, at der ligger i Finanstilsynet, og det kommer vi jo heldigvis til at diskutere om få minutter.

Hvad angår det første, så ligner Bank of Englands formålsparagraf, så vidt jeg er orienteret, den, de fleste andre nationalbanker i verden har, nemlig at man skal sikre en stabil økonomi, sikre et stabilt pengevæsen, som det hedder i Danmark. Det er den primære opgave for alle nationalbanker. Så er der nogle ting, der ligesom ligger under den paraply. I Danmark har vi f.eks. et værktøj, der hedder fastkurspolitik. Det er jo ikke bankens primære opgave, for så ville det stå i formålsparagraffen. Det er et værktøj – et centralt værktøj, det vigtigste værktøj. Og det, vi så foreslår, er, at et centralt værktøj også skulle være at holde øje med de klimarisici, som kan vælte vores økonomi.

Kl. 15:16

Tredje næstformand (Karsten Hønge):

Fru Mona Juul.

Kl. 15:16

Mona Juul (KF):

Det er jo ikke bare et centralt værktøj, for hovedformålet med Nationalbanken er jo, som jeg nævnte på talerstolen, bl.a. at sikre stabile priser, og der er værktøjet i Danmark så fastkurspolitikken, som jeg nævnte at der er blevet kørt med, siden Poul Schlüter indførte den i 1982. Det er jo trods alt noget af det, der sikrer lige præcis den stabilitet, der skal være, for at det er  ønskværdigt for investorer, og det er jo den vej rundt, vi kan sikre så meget i forhold til klimaet som overhovedet muligt.

Kl. 15:17

Tredje næstformand (Karsten Hønge):

Ordføreren.

Kl. 15:17

Lisbeth Bech-Nielsen (SF):

Stabile priser er jo i den grad også afhængige af, at man ikke har en kæmpe boble, et kæmpe kollaps eller en masse strandede aktiver, som lige pludselig får dominobrikkerne til at vælte. Og ja, vi fører i Danmark en fastkurspolitik i forhold til euroen, men det betyder jo ikke, at vi bliver påvirket på samme måde som andre europæiske lande. Eksempelvis ramte finanskrisen jo Danmark meget hårdere end de fleste andre lande, fordi vi har nogle særkendetegn osv. Derfor er der jo også plads til at have nogle nationale hensyn ved siden af det, der fortsat skal være det centrale værktøj, nemlig fastkurspolitikken.

Kl. 15:17

Tredje næstformand (Karsten Hønge):

Der er ikke flere korte bemærkninger. Tak til fru Lisbeth Bech-Nielsen, SF.

Da der ikke er flere, som har bedt om ordet, er forhandlingen sluttet.

Jeg foreslår, at forslaget henvises til Erhvervsudvalget. Hvis ingen gør indsigelse, betragter jeg det som vedtaget.

Det er vedtaget.

Det sidste punkt på dagsordenen er:

7) 1. behandling af beslutningsforslag nr. B 89:

Forslag til folketingsbeslutning om at tilføje et klimamandat til Finanstilsynets formål.

Af Lisbeth Bech-Nielsen (SF) og Signe Munk (SF).

(Fremsættelse 17.03.2023).

Kl. 15:18

Tredje næstformand (Karsten Hønge):

Debatten starter med, at ordføreren for forslagsstillerne, fru Lisbeth Bech-Nielsen, får ordet til begrundelse.

Kl. 15:18

Begrundelse

(Ordfører for forslagsstillerne)

Lisbeth Bech-Nielsen (SF):

Det her hænger meget sammen med den debat, vi lige har haft. Fra erhvervsministeren og fra den socialdemokratiske ordfører hørte vi jo, at en af indvendingerne mod det forrige forslag var det her reservekrav, og at det rettelig hørte hjemme i Finanstilsynet, og derfor forventer jeg selvfølgelig, at ministeren lige om lidt kommer på banen og siger: Lige præcis det her forslag kan vi selvfølgelig godt støtte, for der giver det rigtig meget mening at have et fokus på klimarelaterede finansielle risici og stille sådan nogle reservekrav her. Det er klart.

Man kan jo spørge sig selv, om det ikke er mærkeligt, at vi har de samme kapitalkrav til ting, der er så forskelligartede i deres natur og i forhold til den risiko, der er. Altså, der er forskel på VE og kul, ikke kun i forhold til klimaet, men også i forhold til det økonomiske aktiv, der ligger bag, og den sikkerhed, der ligger bag. Og derfor synes jeg, det er mærkeligt, at man ikke stiller differentierede krav, også når det kommer til klima. Igen vil jeg sige, for at undgå misforståelser, at det ikke er af hensyn til klimaet, men af hensyn til de klimarelaterede finansielle risici, og der er Finanstilsynet jo en rigtig vigtig spiller i Danmark i forhold til at holde øje med de finansielle institutioners porteføljer – hvad ligger de inde med, og er det noget, der potentielt kan skabe en finanskrise i Danmark? Og der har Finanstilsynet jo også fået nogle flere muskler siden den sidste finanskrise, vi havde, netop for at være sikker på, at vi ikke gentager nogle af de fejl, som vi gjorde for 15 år siden. Men klima er ikke en fremtrædende ting i det tilsyn, så vidt jeg kan se.

Jeg glemte at sige det før, så jeg bruger min taletid på at sige det nu: Alternativet og Enhedslisten støtter det her forslag, og de støttede også det forrige.

Kl. 15:20

Tredje næstformand (Karsten Hønge):

Der er ingen korte bemærkninger. Tak til fru Lisbeth Bech-Nielsen, SF.

Forhandlingen er åbnet. Den næste, der får ordet, er erhvervsministeren.

Kl. 15:21

Forhandling

Erhvervsministeren (Morten Bødskov):

Tak for det, formand. Nu er vi jo så kommet til B 89, som er fremsat af SF, som man allerede har set. Den grønne omstilling er, som jeg sagde tidligere, en afgørende prioritet for regeringen, og skal vi lykkes med det, spiller den finansielle sektor en vigtig og central rolle for ikke mindst at mobilisere kapital til den grønne omstilling.

Forslaget skal så, som det allerede er sagt, sikre, at finansielle virksomheder tager hensyn til klimarelaterede risici i deres aktiviteter for at imødegå finansielle risici og dermed understøtte den finansielle stabilitet. Pointen er, at det imidlertid er en opgave, som Finanstilsynet allerede varetager i dag. Så sent som sidste år fik Finanstilsynet tilført ressourcer til at varetage opgaven med netop tilsyn på bæredygtighedsområdet. Lad mig prøve at uddybe det lidt.

Regeringen er enig i, at klimaforandringerne og den grønne omstilling generelt kan udgøre en potentiel risiko for finansielle virksomheder. Derfor er det vigtigt, at de finansielle virksomheder selvfølgelig rettidigt tager hensyn til klimarisici, når de eksempelvis investerer i eller låner penge ud til virksomhederne. Idéen med Finanstilsynets tilsynsvirksomhed er derfor også allerede nu at føre tilsyn med, at de finansielle virksomheder forholder sig til de risici, der er som følge af klimaforandringer og klimatilpasninger. Det kan f.eks. være tilsynet med, at en bank forholder sig til den risiko, som virksomhedskunder, der ikke rettidigt omstiller sig, udgør for kapitalgrundlaget i en bank.

Der er på klimaområdet allerede en række krav i den gældende finansielle lovgivning. Som vi også har diskuteret tidligere her i salen i forbindelse med nogle af de beslutningsforslag, der er fremsat af SF, er der samtidig også en ny EU-bankpakke på vej. Den kommer til at indeholde en række nye og strammere krav til bankerne, bl.a. at virksomhederne skal inddrage bæredygtighedsrisici i strategier, politikker og forretningsmodeller. Forslaget indebærer også, at banker skal udarbejde ESG-stresstest startende med fokus på klima.

Finanstilsynet fører jo, som man ved, et helhedstilsyn, hvor der skal være fokus på alle væsentlige risici. Det gælder klimarisici, men det gælder f.eks. også kredit- og likviditetsrisici. Særlige formålsbestemmelser om specifikke risici mener vi heller ikke her er hensigtsmæssige og ej heller nødvendige. Og det er det, der er pointen, for at Finanstilsynet også på det her område kan varetage sin opgave, som jo altså for nylig er blevet understøttet med flere ressourcer. Derfor mener vi ikke, at der er behov for et særskilt mandat til Finanstilsynet, for at de kan fortsætte det arbejde, de allerede gør, med håndtering af klimarisici. Der er ingen som helst tvivl om, at Finanstilsynet skal føre et risikobaseret og effektivt tilsyn med den lovgivning, som gælder for de finansielle virksomheder. Det er med til at sikre en robust finanssektor og dermed jo selvfølgelig også den finansielle stabilitet, der er til stor gavn for det danske samfund.

Det er to forudsætninger, som er afgørende for, at vi kan gennemføre og altså sikre en omstilling af den danske samfund, nemlig i en grøn retning. Hvis vi ikke har det, har vi også problemer med at kunne få penge til at investere grønt. Heldigvis har vi et finanstilsyn, som allerede nu kigger på klimarisici og har øje på det, når de kontrollerer bankerne, samtidig med at de kontrollerer den lovgivning, der er. Alt sammen er med til at sikre, at vi har en sund og stabil finanssektor, som jo er forudsætningen for, at vi bl.a. kan forcere den grønne omstilling i det omfang, vi gør nu, her i Folketinget med de målsætninger, som regeringen har sat for det.

Så på den baggrund kan regeringen ikke støtte beslutningsforslaget.

Kl. 15:25

Tredje næstformand (Karsten Hønge):

Der er en kort bemærkning til fru Lisbeth Bech-Nielsen, SF.

Kl. 15:25

Lisbeth Bech-Nielsen (SF):

Tak. Da vi lige før behandlede beslutningsforslaget om at indskrive et klimamandat i Nationalbankens formålsparagraf, var en af erhvervsministerens indvendinger det her med reservekrav, som erhvervsministeren sagde rettelig hører hjemme ved Finanstilsynet. Kunne det så ikke være en vej at gå?

Kl. 15:25

Tredje næstformand (Karsten Hønge):

Ministeren.

Kl. 15:25

Erhvervsministeren (Morten Bødskov):

Altså, jeg må ærligt indrømme, at jeg tror, at med det fokus, der er på klimarisici allerede nu i tilsynet, og med det fokus, der kommer, som vi også har diskuteret tidligere i forbindelse med nogle af de andre beslutningsforslag, som SF har stillet, så er der et meget, meget kraftigt fokus på det.

Det er jo, som jeg sagde i min afslutning her, også med til at sikre, at vi har en stabil og robust finanssektor. Så et egentligt reservekrav synes jeg egentlig ikke der er behov for her. Jeg tror, at fokusset er stærkt og det bliver stærkere i fremtiden.

Kl. 15:26

Tredje næstformand (Karsten Hønge):

Spørgeren.

Kl. 15:26

Lisbeth Bech-Nielsen (SF):

Men er det ikke korrekt forstået, at vi ikke differentierer mellem klimarisici og andet, altså, at det ikke har en selvstændig betydning i forhold til de kapitalkrav, der er, og de reservekrav, der er i dag?

Kl. 15:26

Tredje næstformand (Karsten Hønge):

Ministeren.

Kl. 15:26

Erhvervsministeren (Morten Bødskov):

Jeg tror, det er for meget at sige, at det ikke har nogen særlig betydning. Altså, når man lytter til det, jeg har læst op her, plus det, der kommer nu med den nye bankpakke og de hensyn, der ligger der, så tror jeg – altså, nu har vi, indrømmet, til gode at se resultatet, men det tror jeg – man må sige, at der ingen tvivl er om, der også her kommer stærkere fokus på finanssektorens rolle i den grønne omstilling. Og, kan man sige, manglende evne til at tage det ind i eksempelvis omstilling af virksomheder, når man låner penge til virksomheder, er noget af det, som Finanstilsynet eksempelvis har fokus på, som jeg sagde. Så de har et skarpt fokus på det. Det mener jeg helt bestemt godt man kan sige.

Kl. 15:27

Tredje næstformand (Karsten Hønge):

Der er ikke flere korte bemærkninger. Tak til erhvervsministeren. Så går vi i gang med ordførerrækken, og den første, der får ordet, er fru Mette Reissmann, Socialdemokratiet. Velkommen.

Kl. 15:27

(Ordfører)

Mette Reissmann (S):

Tak. Tak for ordet. Vi skal nu behandle endnu et beslutningsforslag fremsat af SF. I tråd med det forslag, som vi netop har behandlet, foreslås det her at indføre et klimamandat for Finanstilsynet. Hensigten er god – igen er den god – for det handler nemlig om, at finansielle virksomheder skal inddrage klimarelaterede finansielle risici som en del af deres løbende tilsynsarbejde. Det vil f.eks. gælde, når de skal vurdere banker og pensionskassers risikostyring – det er rigtig godt. I Socialdemokratiet bakker vi ikke op om det konkrete beslutningsforslag, men vi bakker op om hensigten.

Der er så to grunde til, at vi ikke bakker op om beslutningsforslaget. For det første er Finanstilsynets opgave at føre tilsyn med de finansielle virksomheder, og det påses, at finansielle virksomheder inddrager alle relevante risici, når de foretager risikovurderinger. At fremhæve én risiko vil være på bekostning af andre, og det giver en skæv prioritering af Finanstilsynets vigtige formål.

For det andet er der allerede et stort fokus på, at finansielle virksomheder inddrager klimarelaterede risici. Alle – med streg under alle – risici, der påvirker de finansielle institutioners adfærd, skal inddrages, herunder de klimarelaterede. Det er eksempelvis eksplicit nævnt i regulering af banker, realkreditselskaber og pensionsselskaber. Tilsvarende er det også et område, som er meget højt prioriteret i bl.a. EU.

Finanstilsynet har også tidligere udtrykt ønske om at få større skønsbeføjelser og knap så meget facitliste for netop på denne måde at kunne vejlede de finansielle institutioner i stedet for bare have sådan en takeoff-boks. Socialdemokratiet mener derfor ikke, at der bør indføres et særskilt klimamandat for Finanstilsynet, og derfor støtter vi ikke forslaget.

Kl. 15:29

Tredje næstformand (Karsten Hønge):

Der er ingen korte bemærkninger. Tak til fru Mette Reissmann, Socialdemokratiet. Næste ordfører er hr. Erling Bonnesen, Venstre.

Kl. 15:29

(Ordfører)

Erling Bonnesen (V):

Tak for det. Hvad angår Finanstilsynet, er deres opgave at holde øje med, at de finansielle virksomheder i Danmark inddrager alle relevante risici i risikovurderingerne af deres kunder. I Venstre er vi derfor af den opfattelse, at et særskilt klimamandat i Finanstilsynets formålsparagraf vil kunne medføre et skævt fokus og en skæv prioritering af Finanstilsynets formål og arbejde. Derudover fremgår en påkrævet inddragelse af klimarelaterede risici allerede eksplicit i reguleringen af de digitale virksomheder, og derfor stemmer Venstre imod beslutningsforslaget

Kl. 15:30

Tredje næstformand (Karsten Hønge):

Der er ingen korte bemærkninger. Tak til hr. Erling Bonnesen. Næste ordfører er fru Charlotte Bagge Hansen, Moderaterne. Velkommen.

Kl. 15:30

(Ordfører)

Charlotte Bagge Hansen (M):

Tak for det, formand. Den grønne omstilling er en stor og vigtig prioritet for Moderaterne. Vi skal håndtere klimakrisen fra alle tænkelige vinkler. Der er ingen tvivl om, at kapital spiller en vigtig rolle for at skubbe Danmark i en grønnere retning.

I Moderaterne er vi enige i, at klimaforandringer skal tages alvorligt, og at disse potentielt kan udgøre en risiko for finansielle virksomheder. Derfor mener vi også, at det er vigtigt at tage højde for, når de f.eks. investerer eller låner penge ud til virksomheder. Som det er i dag, varetager Finanstilsynet allerede opgaven, da deres opgave er at føre et helhedstilsyn med fokus på væsentlige risici, der også inkluderer tilsynet med klimarisici. Sidste år fik Finanstilsynet flere ressourcer til at varetage tilsyn i relation til bæredygtighedsområdet.

Af de nævnte årsager er det Moderaternes holdning, at Finanstilsynet allerede fører tilsyn med klimarisici, og derfor kan vi ikke støtte beslutningsforslaget. Tak for ordet.

Kl. 15:31

Tredje næstformand (Karsten Hønge):

Der er heller ikke her nogen korte bemærkninger. Tak til fru Charlotte Bagge Hansen, Moderaterne. Der bliver trykket på speederen i Folketingssalen i dag – vi har en forlænget weekend i udsigt her. Velkommen til fru Betina Kastbjerg, Danmarksdemokraterne.

Kl. 15:31

(Ordfører)

Betina Kastbjerg (DD):

Tak for ordet. Vi er jo lidt i samme boldgade som med det forrige beslutningsforslag, og jeg forstår også godt vigtigheden af, at vi skal tackle klimaforandringerne og de finansielle risici, der er forbundet hermed. Men jeg mener ikke, det er hensigtsmæssigt, at vi skal integrere klimarisici direkte i Finanstilsynets løbende tilsyn med finansielle institutioner.

Forslaget bygger på den præmis, at klimaforandringerne medfører betydelige finansielle risici i form af fysiske risici og transitionsrisici. Og der er selvfølgelig ingen tvivl om, at det er vigtigt at adressere det, men det er ikke nødvendigt at ændre Finanstilsynets formål. De har allerede til opgave at føre tilsyn med den finansielle sektor og sikre finansiel stabilitet og tillid til finanssektoren. Det betyder, at Finanstilsynet allerede har beføjelser til at håndtere klimarelaterede finansielle risici, hvis og når de opstår.

Desuden er det vigtigt at understrege, at der allerede findes en international platform, som arbejder med grøn finans og håndtering af klimarisici, Central Banks and Supervisors Network for Greening the Financial System, forkortet NGFS. Det er et globalt samarbejde mellem centralbanker og finansielle tilsyn, herunder Danmarks Nationalbank og Finanstilsynet. NGFS arbejder for at styrke de globale tiltag, som er nødvendige for at imødekomme målene i Parisaftalen og mobilisere kapital til grønne investeringer. Og det viser jo, at der allerede er etableret et forum, hvor Finanstilsynet kan deltage og bidrage til arbejdet med klimarisici.

Jeg vil også påpege, at det foreslåede klimamandat vil kræve ressourcer i form af ekstra årsværk hos Finanstilsynet, og disse ressourcer skal finansieres gennem afgifter på de finansielle institutioner. Det er bekymrende, da det kan medføre øgede omkostninger for sektoren, og vi bør i stedet søge efter mere effektive og innovative måder at håndtere klimarisici på, der ikke nødvendigvis kræver ekstra byrder for den finansielle sektor.

I stedet for at ændre Finanstilsynets formål bør vi fokusere på at styrke samarbejdet mellem Finanstilsynet og Danmarks Nationalbank og NGFS. Ved at fortsætte og udvide dette samarbejde kan vi bedre imødegå klimarisici og sikre en mere bæredygtig økonomi. Kort sagt mener jeg ikke, det er nødvendigt eller hensigtsmæssigt at tilføje et klimamandat, og på den baggrund kan Danmarksdemokraterne ikke støtte forslaget.

Kl. 15:34

Tredje næstformand (Karsten Hønge):

Der er en kort bemærkning til fru Lisbeth Bech-Nielsen, SF.

Kl. 15:34

Lisbeth Bech-Nielsen (SF):

Tak. Nu nævnte ordføreren selv det her internationale forum eller den her alliance af grønne nationalbanker, NGFS, som jo rigtigt nok er en sammenslutning af centralbanker rundtomkring i verden og også finanstilsyn. Og netop det her forum mener, at man skal gå længere end det, der sker i dag. De opfordrer til, at man arbejder meget mere struktureret med netop at inkorporere de her hensyn.

De eksperter, jeg har spurgt, siger i hvert fald, at Danmark ikke ligger i front. Vi er heller ikke bagest så at sige, men vi kunne godt gøre mere i både vores Finanstilsyn og vores Nationalbank for at leve op til nogle af de standarder, som den her sammenslutning af grønne centralbanker lægger op til.

Kl. 15:35

Tredje næstformand (Karsten Hønge):

Ordføreren.

Kl. 15:35

Betina Kastbjerg (DD):

Som jeg også nævnte i talen, synes jeg jo, at vi skal styrke det samarbejde, vi har med dem, men dermed ikke sagt, at vi skal indføre et selvstændigt mandat til Finanstilsynet, hvilket jeg heller ikke mente vi skulle med Nationalbanken.

Kl. 15:35

Tredje næstformand (Karsten Hønge):

Spørgeren? Nej, og så er der ikke flere korte bemærkninger. Tak til fru Betina Kastbjerg, Danmarksdemokraterne. Den næste ordfører er hr. Lars-Christian Brask, Liberal Alliance.

Kl. 15:35

(Ordfører)

Lars-Christian Brask (LA):

Tak for det. Jeg er fortaler for et klart og skarpt fokus og for, at man med det får ansat de kapaciteter, der skal stå for det ansvar, det er at kontrollere og sikre den finansielle stabilitet. Så jeg ser ikke nogen grund til, at vi skal gå videre, og præcis som fru Betina Kastbjerg sagde, er der også etableret et forum for at tage de her dialoger om, hvad vi kan gøre yderligere.

Vi skal undgå finansielle risici, vi skal undgå risiko for kapital, og det er det, som Finanstilsynet har som hovedmandat, og som vi ser det fra Liberal Alliances side, skal vi ikke udvande det fokus.

Jeg skulle også hilse – og det glemte jeg at sige ved det sidste beslutningsforslag – fra Alternativet og Nye Borgerlige og sige, at de heller ikke støtter det her forslag. Vi har andre organer at løse den udfordring i.

Kl. 15:36

Tredje næstformand (Karsten Hønge):

Der er ingen korte bemærkninger. Tak til hr. Lars-Christian Brask, Liberal Alliance. Den næste ordfører er fru Mona Juul, Det Konservative Folkeparti.

Kl. 15:36

(Ordfører)

Mona Juul (KF):

Tak for ordet. Og endnu en gang tak til forslagsstillerne. Finanstilsynet har ikke brug for at få tilført det klimamandat til tilsynets formål, for Finanstilsynet arbejder allerede med klimarelaterede risici som en integreret del af tilsynets formål, som jo handler om at sikre en robust finansiel sektor, at fremme den finansielle stabilitet og sikre tilliden til finansielle virksomheder.

Særlige formålsbestemmelser vedrørende specifikke risikoområder, også selv om det handler om klimaet, vil give et skævt billede af Finanstilsynets overordnede formål og arbejde. Klimarisici er en højt prioriteret og integreret del af Finanstilsynets arbejde, og som tilsynet sidste år fik ekstra ressourcer til at varetage. Det er vigtigt, at vi ikke får lavet en skævvredet og uhensigtsmæssig prioritering af Finanstilsynets arbejde og formål med at sikre en robust sektor og finansiel stabilitet.

Det er jeg bange for at det her forslag vil gøre, og derfor kan Det Konservative Folkeparti ikke stemme for B 89.

Kl. 15:37

Tredje næstformand (Karsten Hønge):

Der er ingen korte bemærkninger. Tak til fru Mona Juul, Det Konservative Folkeparti. Næste ordfører er fru Katrine Robsøe, Radikale Venstre. Velkommen.

Kl. 15:38

(Ordfører)

Katrine Robsøe (RV):

Tak for det. Jeg er faktisk mere positiv, end hvad de andre ordførere har været. Jeg vil også komme med det forbehold, at jeg simpelt hen er nødt til også ved det her beslutningsforslag bare at være ærlig og sige, at vi fra radikal side nok er nødt til lige at have gravet ned i præcis, hvad det her vil tilføre af nyt i forhold til det, man rent faktisk gør i dag. Der er jo ikke nogen pointe i bare at skrive for at skrive, men vi deler beslutningsforslagsstillernes bekymring om det, det kan medføre ikke at medregne klimarisici ind i den finansielle sektor. Det er en reel risiko i forhold til destabilitet, og derfor deler vi i hvert fald den ambition.

Det, vi allerede gør i dag, er jo rigtig godt, så derfor ser vi egentlig positivt på beslutningsforslaget og vil gerne kigge konstruktivt og godt videre på det, og som udgangspunkt er vi som sagt positive.

Kl. 15:39

Den fg. formand (Annette Lind):

Tak til Radikales ordfører. Der er ikke nogen korte bemærkninger. Så vil jeg gerne sige velkommen til ordføreren for forslagsstillerne, fru Lisbeth Bech-Nielsen fra SF. Værsgo.

Kl. 15:39

(Ordfører for forslagsstillerne)

Lisbeth Bech-Nielsen (SF):

Tak til Radikale Venstres ordfører. Det var et lyspunkt i en ellers deprimerende omgang i forhold til behandlingen af de her beslutningsforslag. Jeg kunne sige mange ting om, hvorfor jeg synes, det her er rigtigt. Der er betydelige finansielle risici, som jeg og flere eksperter ikke mener bliver taget nok hånd om i dag. Vi har mange komplicerede finansielle produkter på markedet, hvor der kan gemme sig risici nedenunder. Derfor mener vi simpelt hen, at Finanstilsynet, som rigtignok arbejder med det her område i dag, bør have en større forpligtelse til at kigge på det. Det vil jeg gerne argumentere for hvorfor de ikke gør nok i dag.

Den 23. februar 2023 fik jeg et svar tilbage fra ministeren på et spørgsmål, nr. 70, som jeg havde stillet, og spørgsmålets ordlyd er: Vil ministeren indhente tal fra Finanstilsynet om, hvor stor en del af danske bankers samlede balance der går til selskaber, der udvider – udvider – deres fossile forretninger? Når ordet udvider er relevant her, er det jo, fordi udvidelse i forbindelse med Det Internationale Energiagentur går imod Parisaftalen. Man kan ikke udvide fossile forretninger og samtidig leve op til halvandengradsscenariet. Det var baggrunden for spørgsmålet.

Svaret fra ministeren, der kom den 23. februar 2023, lød, at han havde spurgt Finanstilsynet, og at Finanstilsynet ikke ved det; Finanstilsynet ligger ikke inde med tal på, hvor stor en del af danske bankers samlede balance der går til selskaber, der udvider deres fossile forretninger. Én ting er, at udvidelse af fossile forretninger går direkte imod Parisaftalen, men noget andet er, at der også er et finansielt risikoelement i det. Så det var begge dele, jeg var optaget af.

Derfor synes jeg ikke, det giver mening i dag at sige, at de allerede gør det her; det her ved Finanstilsynet allerede alt om. For et relativt simpelt spørgsmål om, hvor stor en del af balancen der går til udlån til fossile investeringer, kan man ikke svare på. Det synes jeg er bekymrende, hvis man mener, at vi har brug for at kende til de underliggende aktiver ude i vores banker og finansielle institutioner, hvad de ligger inde med, hvad de har af produkter, og hvad der er finansielle risici ved de produkter.

Udvidelse af fossile forretninger går imod Parisaftalens scenarie om halvanden grad, og det går også imod vores egen 70-procentsmålsætning og regeringens øgede ambitioner i forhold til det nuværende regeringsgrundlag. Derfor er det, at man finansierer det, i strid med de politiske målsætninger. Men der er også et stort risikoelement i det, fordi vi, som jeg har sagt mange gange i dag, risikerer, at man kommer til at ligge inde med strandede aktiver. Så når man ikke kan svare på et spørgsmål, der godt nok er omfangsrigt, men alligevel enkelt i sin ordlyd, nemlig hvor stor en andel af den samlede balance der går til fossile udvidelser, mener jeg derfor, at man har brug for at gøre mere. Og hvis I ikke vil bakke det her forslag op, så håber jeg virkelig, at ministeren i dag så vil tage det med videre, at vi har brug for, at man kender lidt mere i detaljen, hvad det er, de underliggende aktiver er; igen ikke af hensyn til klimaet, men af hensyn til økonomien, og af hensyn til, at vi ikke lige pludselig skal opleve noget a la it-boblen for 23 år siden eller værre. Igen: Det her er af hensyn til vores økonomi og vores finansielle stabilitet, og jeg mener ikke, at vi har nået det niveau af finansiel tilsyn eller det niveau af viden om, hvad der ligger på balancerne rundt omkring, som er nødvendigt.

Jeg vil bare gerne gentage: Lige præcis det her forslag handler ikke om at regulere, hvad bankerne må og ikke må. Det handler om at opnå en viden om, hvad de ligger inde med af produkter og investeringer, specielt når det kommer til noget, som kan implodere inden for få år. Tak for ordet.

Kl. 15:44

Den fg. formand (Annette Lind):

Tak for ordførertalen. Der er en kort bemærkning, og jeg vil gerne give ordet til fru Mona Juul fra Konservative Folkeparti. Værsgo.

Kl. 15:44

Mona Juul (KF):

Tak for det og tak til ordføreren. Jeg vil gerne lige spørge til finansieringen af det her forslag. For ligesom i det tidligere forslag, som ordføreren havde på, er det jo så branchen selv, der skal finansiere det. Der står her, at det vil blive finansieret gennem afgifter opkrævet hos de finansielle institutioner. Er der noget her, som SF mener ikke bare skal finansieres af den finansielle institution?

Kl. 15:44

Den fg. formand (Annette Lind):

Ordføreren.

Kl. 15:44

Lisbeth Bech-Nielsen (SF):

Nu er der jo en bred enighed i Folketinget – jeg har i hvert fald ikke hørt andet – om, at den måde, vi finansierer Finanstilsynet på i Danmark, er ved, at branchen selv betaler efter størrelse og omfang så at sige. Og det kan man jo godt have en politisk holdning til at staten f.eks. skal betale. Og så kan vi jo tage den diskussion. Men jeg mener, at de opgaver, man politisk synes er relevante for at sikre økonomisk stabilitet, og som ligger under Finanstilsynet, også skal finansieres på den måde.

Jeg har så også, og det kan vi diskutere på et andet tidspunkt, faktisk nogle forslag i forhold til områder, hvor Finanstilsynet kunne spare nogle penge. Jeg tror faktisk, at Konservative og SF kunne finde fælles fodslag i noget af den hvidvasklovgivning, vi har implementeret i Danmark, som jeg ikke tror vi har gjort på rette vis, og vi kan faktisk have det samme sikkerhedsniveau og afbureaukratisere ret meget i forhold til den måde, vi har implementeret reglerne på i Danmark.

Kl. 15:45

Den fg. formand (Annette Lind):

Værsgo, fru Mona Juul for sin anden korte bemærkning.

Kl. 15:45

Mona Juul (KF):

Jeg får lyst til at lave en bølge, for ordføreren tog ordene ud af munden på mig her til spørgsmål to. For det er jo lige præcis det, vi også kunne. Måske kan vi ikke blive enige om det her – eller, det kan vi ikke – men det kunne være, vi kunne blive enige om, at der rent faktisk er nogle byrder og nogle omkostninger og nogle ting, som vi har indført af forskellige årsager, der så viser sig ikke at gøre nogen forskel og måske ovenikøbet gør det værre i forhold til nogle af de ting, vi havde forestillet os, og som vi kan tage ud. Det ville jo være helt fantastisk, og det kunne også være en opfordring til erhvervsministeren om at kigge på det.

Kl. 15:46

Den fg. formand (Annette Lind):

Er der en kort bemærkning?

Kl. 15:46

Lisbeth Bech-Nielsen (SF):

Vi kan da godt se på, om vi i hvert fald kan indføre et eller andet andet – nej, det er pjat. Jeg synes, det er vigtigt, at Finanstilsynet får en viden om klimarelaterede finansielle risici, så de kan svare på et relativt simpelt spørgsmål, som jeg trods alt synes det, jeg lige har læst op, er. Og uafhængigt af det mener jeg heller ikke, at vi har implementeret hvidvaskregler, kend din kunde-procedure og ML  osv. på den mest optimale måde. Dermed ikke sagt, at det ikke er meget alvorligt, og at vi skal have sikkerheden på plads. Men jeg tror godt, vi kunne gøre det bedre.

Kl. 15:46

Den fg. formand (Annette Lind):

Tak til ordføreren for forslagsstillerne, fru Lisbeth Bech-Nielsen fra SF.

Der er ikke flere korte bemærkninger, og da der ikke er flere, der har bedt om ordet, er forhandlingen sluttet.

Jeg foreslår, at forslaget henvises til Erhvervsudvalget. Hvis ingen gør indsigelse, betragter jeg det som vedtaget.

Det er vedtaget.

Kl. 15:47

Meddelelser fra formanden

Den fg. formand (Annette Lind):

Så har jeg en tilføjelse til dagsordenen.

Udvalget for Forretningsordenen har den 17. maj 2023 afgivet 

Betænkning og indstilling om Granskningsudvalgets forundersøgelse om Samsamsagen. [Forslag til folketingsbeslutning om iværksættelse af en granskningskommission om Samsamsagen].

(Beslutningsforslag nr. 121.)

Betænkningen og indstillingen vil fremgå af www.folketingstidende.dk.

Endvidere har Udvalget for Forretningsordenen den 17. maj 2023 afgivet beretning om Granskningsudvalgets behandling af visse aspekter af Tibetkommission II’s beretning.

(Beretning nr. 1).

Beretningen vil fremgå af www.folketingstidende.dk.

Der er ikke mere at foretage i dette møde.

Folketingets næste møde afholdes på tirsdag, den 23. maj, kl. 13.

Jeg henviser til den dagsorden, der vil fremgå af Folketingets hjemmeside, og jeg skal i øvrigt henvise til ugeplanen, der vil fremgå af Folketingets hjemmeside.

Rigtig god Kristi himmelfartsferie til jer alle sammen!

Mødet er hævet. (Kl. 15:48).


67. møde

Fredag den 26. maj 2023 kl. 10.00

Dagsorden

1) 1. behandling af beslutningsforslag nr. B 54:

Forslag til folketingsbeslutning om mere fleksibel hjælp til borgere med handicap i forbindelse med flytning mellem kommuner.

Af Charlotte Broman Mølbæk (SF) m.fl.

(Fremsættelse 14.03.2023).

2) 1. behandling af beslutningsforslag nr. B 55:

Forslag til folketingsbeslutning om mere fleksibel hjælp til borgere med handicap efter det fyldte 18. år.

Af Charlotte Broman Mølbæk (SF) m.fl.

(Fremsættelse 14.03.2023).

3) 1. behandling af beslutningsforslag nr. B 108:

Forslag til folketingsbeslutning om forenkling af reglerne om tabt arbejdsfortjeneste.

Af Charlotte Broman Mølbæk (SF) m.fl.

(Fremsættelse 17.03.2023).

4) 1. behandling af beslutningsforslag nr. B 56:

Forslag til folketingsbeslutning om at udarbejde en model for kompensation af borgere og økonomisk straf til kommuner i de tilfælde, hvor kommunerne begår grove fejl eller deciderede lovbrud i anbringelsessager.

Af Mette Thiesen (DF) m.fl.

(Fremsættelse 14.03.2023).

5) 1. behandling af beslutningsforslag nr. B 81:

Forslag til folketingsbeslutning om en bodsordning for kommuner, der ikke overholder deres lovgivningsmæssige forpligtelser.

Af Katrine Daugaard (LA) m.fl.

(Fremsættelse 16.03.2023).

6) 1. behandling af beslutningsforslag nr. B 57:

Forslag til folketingsbeslutning om hjælp frem for straf til stofbrugere.

Af Theresa Berg Andersen (SF) m.fl.

(Fremsættelse 14.03.2023).

Kl. 10:00

Formanden (Søren Gade):

Mødet er åbnet.

Det første punkt på dagsordenen er:

1) 1. behandling af beslutningsforslag nr. B 54:

Forslag til folketingsbeslutning om mere fleksibel hjælp til borgere med handicap i forbindelse med flytning mellem kommuner.

Af Charlotte Broman Mølbæk (SF) m.fl.

(Fremsættelse 14.03.2023).

Kl. 10:00

Formanden (Søren Gade):

Jeg giver hermed ordet til ordføreren for forslagsstillerne, fru Charlotte Broman Mølbæk fra Socialistisk Folkeparti, for en begrundelse for forslaget.

Kl. 10:00

Begrundelse

(Ordfører for forslagsstillerne)

Charlotte Broman Mølbæk (SF):

Tak for det. Nu står vi her igen med det her beslutningsforslag, lidt som vi gjorde sidste år, og jeg kan huske, at jeg kørte hjem til Randers med en god følelse i kroppen. Vi var faktisk enige om, at borgere med handicap skulle modtage mere fleksibel hjælp i forbindelse med flytning mellem kommuner. Vi var sådan set også enige om, at den fleksibilitet skulle sikre, at borgere med handicap modtog samme hjælpemidler og tilbud om hjælp, som de var visiteret til i den oprindelige kommune.

Vi var ikke helt enige om hvordan, og det er vi sjældent, og så indgår vi kompromiser, og vi havde en beretning om, at der skulle indkaldes til forhandlinger. Det gode ved kompromiser er, at vi kan finde en fælles løsning, men en ting er at sige, hvad vi mener. Det, der gør, at politik i virkeligheden også har en værdi, er, når vi sætter handling bag ordene og får taget de beslutninger, der berører virkelige menneskers virkelige problemer.

Jeg mener fortsat, at tilstanden på handicapområdet er så alvorlig, at det må være en af de vigtigste opgaver for os at rette op på. Men jeg kan ikke kæmpe kampen alene. En historie fra det virkelige liv handler bl.a. om 31-årige Anne, der lider af muskelsvind. Derfor modtager hun hjælp til stort set alle opgaver i løbet af dagen. Det gør, at hun kan leve det liv, som hun ønsker, på trods af sit handicap, men det gør også, at hun ikke tør at flytte kommune. For det er nemlig ikke sikkert, at den anden kommune vil visitere til den samme hjælp, som man har gjort i Aarhus Kommune, hvor Anne bor.

Det går ikke, at vi de facto begynder at stavnsbinde borgere i de nuværende kommuner, alene fordi de frygter, hvad der kan ske med den hjælp og støtte, som de tidligere har fået bevilget og har brug for. Den frygt bør ikke eksistere. Ligesom vi heller ikke behandler et brækket ben på 98 forskellige måder, skal serviceniveauet for behandling af mennesker med handicap og de forskellige handicap, der er, ikke kunne ligge på 98 forskellige måder. Derfor har vi fremsat det her beslutningsforslag i dag, og jeg ser frem til debatten og håber, at vi på en eller anden måde kan finde et fælles fodslag i det.

Kl. 10:02

Formanden (Søren Gade):

Tak for det. Vi siger tak til ordføreren for forslagsstillerne, fru Charlotte Broman Mølbæk fra Socialistisk Folkeparti. Forhandlingen er herefter åbnet, og den første, jeg byder velkommen til og giver ordet, er social- og boligministeren. Værsgo.

Kl. 10:02

Forhandling

Social- og boligministeren (Pernille Rosenkrantz-Theil):

Tak. Jeg vil gerne starte med at sige tak til forslagsstillerne for at fremsætte det her beslutningsforslag, som sætter fokus på en efter min mening utrolig vigtig problemstilling, nemlig mere fleksibel hjælp til borgere med handicap, herunder i forbindelse med flytning mellem kommuner. Beslutningsforslaget pålægger regeringen inden udgangen af oktober i år at fremsætte et lovforslag om afbureaukratisering af og mere fleksibel hjælp til borgere med handicap. Lovforslaget skal indebære, at borgere kan beholde de hjælpemidler og tilbud om hjælp, som de var visiteret til i fraflytningskommunen, i en periode på mindst 2 år efter flytning til en anden kommune, med mindre der sker ændringer i deres situation eller livsvilkår.

Jeg vil gerne sige indledningsvis, at vi fra regeringens side for så vidt deler intentionen bag beslutningsforslaget, om end vi ikke kan støtte det i sin konkrete udformning. Men det vil jeg vende tilbage til.

I et velfærdssamfund er det klart, at man som borger med funktionsnedsættelse ikke skal leve med angsten for pludselig at miste al den hjælp, som man er afhængig af for at kunne få hverdagen til at fungere. Og derfor deler vi selvfølgelig intentionen, men vi mener ikke, at den skal føres ud i livet ved at fastlåse hjælpen i en periode på 2 år, hvis man flytter til en anden kommune. I stedet mener vi, at man bør styrke borgernes retssikkerhed generelt, og her har både den tidligere regering og den nuværende regering allerede sammen med Folketingets øvrige partier taget nogle initiativer. Og jeg vil sige, at med den økonomiaftale, der er landet i går, mener jeg, vi tager et væsentligt skridt i den retning, ved det at vi skal ind og kigge på en ny model for merudgiftsydelsen. Og er man borger med handicap eller forældre til børn med handicap, er en af de største frustrationer i hverdagen, at man skal kæmpe fra regning til regning, og i øvrigt at kommunerne også der har – selvfølgelig, for vi har jo kommunalt selvstyre i Danmark – forskellige måder at gribe det an på. Og med den aftale, der er landet med økonomiaftalen i går, er kommunerne og regeringen blevet enige om, at der skal laves en ny model for merudgiftsydelsen. Det vil sige, at i forhold til den enkeltstående ting, som skaber størst problemer for borgere med handicap, skal vi have lavet en ny model, og dermed løser vi efter min mening et af de store problemer, der er forbundet med de forskelle, som ligger bag det her beslutningsforslag.

Så vil jeg i øvrigt fremhæve den retssikkerhedspakke, som der blev afsat midler til med ssa-aftalen fra 2022 til 2025, og det vil sige en aftale, som de fleste partier i Folketinget har været med til at lave. Den har titlen »Borgeren i centrum«, og meningen med den er, at den skal styrke både tillid og samarbejde og borgerinddragelse og tryghed, forudsigelighed og kontinuitet i forhold til den hjælp, den enkelte får. Og bare for at nævne nogle ting fra den pakke, er der initiativet om lovændring om skærpet krav til kommunalbestyrelsens behandling af Danmarkskortet, som trådte i kraft sidste år.

Der er alle kommuner langt fra med endnu, men idéen med Danmarkskortet var, at få kommunalbestyrelsen til at behandle Danmarkskortet. Og så er der initiativet omkring et handicapbarometer til måling af juridisk sagsbehandlingskvalitet, som er i fuld gang, og der er initiativet om juridisk serviceeftersyn, hvor kommunerne får pligt til at genoptage sager, hvor afgørelsen er ugyldig. Det er også i fuld gang. Så selv om vi gennem en årrække har iværksat en række initiativer i forhold til at understøtte kvaliteten af kommunernes sagsbehandling, f.eks. retssikkerhedspakken, som jeg har nævnt her, mener jeg også, der er brug for yderligere tiltag, og det er økonomiaftalen fra i går også et udtryk for.

Så mener vi i øvrigt, at vi skal se på forenkling af lovgivningen, så den er nemmere at forstå og nemmere at administrere, så der bliver truffet flere rigtige afgørelser. Det er vigtigt, at vi får hjulpet kommunerne med at få adgang til den rette højt specialiserede viden om målgruppe og indsatser. Den viden er selvfølgelig fuldstændig afgørende for at kunne træffe de rigtige afgørelser for den enkelte borgere, også i de særlig komplekse sager. Derfor indeholder regeringsgrundlaget et væsentligt element, nemlig spcecialeplanlægningen. Med indførelsen af specialplanlægning på den højt specialiserede del af handicapområdet vil vi skabe en organisering af området, der sikrer, at der er en fælles faglig forståelse og en fælles viden, fælles kompetencer og fælles forståelse af indsatser i forhold til de enkelte specialeområder. Og det skal jo gerne afbøde nogle af de store forskelle, vi ser i den behandling, borgere med handicap får.

Kl. 10:07

Men lad mig sige, hvad der så er begrundelsen for ikke at kunne støtte beslutningsforslaget. Den første del af beslutningsforslaget handler om at beholde sin hjælpemidler og tilbud om hjælp i en periode på mindst 2 år, hvis man flytter til en anden kommune. For de hjælpemidler, som man har fået bevilget, og som man fortsat har behov for, gælder det allerede i dag, at man kan tage dem med sig, hvis man flytter til en anden kommune. Man kan altså tage sin kørestol, sin benprotese eller sit synskompenserende oplæsningsprogram til computeren med sig ved flytning, og først når der opstår behov for reparation eller udskiftning af hjælpemidlet, eller der opstår behov for et nyt hjælpemiddel, og det kan være, fordi hjælpebehovet har ændret sig, skal man søge i den nye kommune, man flytter hen til. Og derfor kan man sige, at den del af beslutningsforslaget allerede er gældende ret, altså at man kan beholde sit hjælpemiddel.

I forhold til at beholde den øvrige hjælp ud over hjælpemidlet, som fraflytningskommunen har visiteret til, det kan være en hjælperordning, eller det kan være socialpædagogisk støtte, så er der nogle mere principielle indvendinger, og det er jo selvfølgelig, fordi vi har kommunalt selvstyre i Danmark. Det kender vi fra alle velfærdsområder, som er under kommunerne, hvor det altså er sådan, at der er forskel på, hvilket serviceniveau man har lagt. Det gælder i folkeskolen, det gælder ældreplejen, det gælder i forhold til borgere med handicap. Og der støder vi selvfølgelig jævnligt på diskussionerne om, om det så betyder, at folkeskolen skal være hundrede procent ens i alle kommuner, så børn kan flytte fra den ene skole til den anden, eller om det betyder, at serviceniveauet skal være hundrede procent ens i alle kommuner, så man kan få det samme. Eller er det sådan, at når man går til valg i forbindelse med kommunalvalg, er ens stemme med til at afgøre, at her i kommunen har vi valgt, at borgere med handicap skal have bedre hjælp bedre støtte, end man har valgt andre steder, hvor man har valgt at prioritere pengene på eksempelvis skoler? Og man kan sige, at med det kommunale selvstyre kommer altså, at der er forskelle i, hvilket serviceniveau der er, og derfor er vi inde og pille ved noget meget principielt, hvis man siger, at man i al fremtid skal kunne beholde det serviceniveau, som man har haft fra den kommune, man er fraflyttet. Altså, på samme måde kan et barn, der går i folkeskolen, ikke påberåbe sig, at fordi man som elev er gået i en klasse i en kommune, hvor man har valgt en klassekvotient på 18, så skal det samme være tilfældet, når man flytter til en ny kommune. Så man kan sige, at de forskelle, der er mellem serviceniveauer kommuner imellem, er der også på alle de andre velfærdsområdet, og det, der så selvfølgelig er udfordringen for borgere med handicap, er, at i modsætning til med skolebarnet er det her noget, der er meget tættere på en selv. Det samme gælder i øvrigt for ældrepolitikken.

Men spørgsmålet om det kommunale selvstyre er selvfølgelig afgørende, og en kommune skal kunne fastlægge sit eget serviceniveau og ikke være bundet af andre kommuners beslutninger. Og så er det selvfølgelig omvendt også klart, at forskellene ikke må blive for store, og slet ikke når vi taler om noget, der er så tæt inde på borgeren, som det her. Og der vil jeg gerne fremhæve lige præcis den del omkring merudgiftsydelser, som vi har besluttet i går, hvor det, at vi laver en ny model, vil betyde, at man i hvert fald på en del af handicapområdet kommer til at få en meget mere ensartet struktur. Men altså, hjælpen til den enkelte borger skal jo gives ud fra en konkret og individuel vurdering. Og man kan sige, når vi kigger på specialeplanlægning, at noget af det, der jo er afgørende, er, at man eksempelvis på folkeskoleområdet har det, der hedder fælles mål. Man kan godt diskutere, om der nok er blevet lavet lidt for mange fælles mål, men man har dog en eller anden fælles idé om, hvad det er, man forestiller sig med historieundervisning i folkeskolen.

Det, der kan være udfordringen på handicapområdet, er, at vi ikke har samme forestilling om, hvad der egentlig skal til. Og derfor går jeg og regeringen mægtig meget op i specialeplanlægning, fordi den systematik, vi kender fra sundhedsområdet, og den systematik, vi kender fra skoleområdet, ikke gør sig gældende, når vi taler om borgere med handicap. Og derfor bliver udsvingene i det serviceniveau, man får, ikke tilsvarende forskellen på en klassekvotient på 18 og 22, men væsentlig meget større, altså forskellen mellem de forskellige måder, man tackler et handicap på, og som egentlig ikke nødvendigvis hænger sammen med serviceniveauet, men som simpelt hen hænger sammen med en manglende viden om og en manglende beskrivelse af, hvad den gode måde er at tackle forskellige typer af et handicap på.

Jeg mener så også, at det at skabe for mange bindinger af den her karakter, ud over at pille ved det kommunale selvstyre, også åbner op for en mulighed for at spekulere i postnummer. Det har vi haft tidligere på børneområdet, og det er ikke vanvittig hensigtsmæssigt, så der ligger altså nogle principielle udfordringer i forbindelse med det, hvis man gik ind og besluttede det her. Så en del af beslutningsforslaget er allerede gældende, og en del af beslutningsforslaget mener jeg simpelt hen pirker til noget, som kan blive enormt problematisk.

Det ændrer ikke på, at intentionen bag beslutningsforslaget er god nok, altså at vi skal kigge på, hvordan vi sikrer, at der er et ordentligt velfærdssamfund omkring borgere med handicap, herunder i forbindelse med flytning mellem kommuner, fordi man som borger selvfølgelig ikke skal være stavnsbundet. Og der mener jeg, vi har taget det første skridt, måske faktisk et af de allervigtigste, i forbindelse med den aftale, vi har lavet med kommunerne i går omkring merudgiftsydelsen, så det glæder jeg mig rigtig meget til at kigge nærmere ind i.

Vi har givet håndslag på, at den konkrete udmøntning af det vil blive lavet i fællesskab med parterne på området, det vil bl. a. sige Danske Handicaporganisationer, KL og regeringen og andre. Så det er bare for at sige, at der synes jeg, vi får taget et væsentligt skridt i den retning. Og jeg vil selvfølgelig også være åben over for andre ting. Nu har vi taget et skridt med merudgiftsydelsen. Der kan være andre områder, hvor man sådan ret konkret kan gå ind og sige: Her kan vi lave en langt bedre model end den, der er i dag, for der er gevaldige udfordringer med den måde, handicapområdet er organiseret på, efter min mening. Tak for ordet.

Kl. 10:13

Formanden (Søren Gade):

Tak for det. Der er foreløbig to korte mærkninger. Først er det fra fru Charlotte Broman Mølbæk, Socialistisk Folkeparti. Værsgo.

Kl. 10:13

Charlotte Broman Mølbæk (SF):

Tak for det. Jeg kendte en ung kvinde, der flyttede fra Favrskov Kommune til Randers Kommune, og hun havde et omfattende udviklingshandicap og havde fået bevilget en cykel, som hun var rigtig glad for at bevæge sig rundt på. Så flyttede hun til Randers på grund af personlige omstændigheder, og så ville hun selvfølgelig gerne fortsætte med at have den her cykel. Men det sagde Randers Byråd nej til. Det kom faktisk helt op på byrådsniveau; det var startet på forvaltningsniveau, men blev taget helt op på byrådsniveau.

Man konkluderede, at kvinden selv kunne tage bussen. Og så bliver jeg nødt til at sige, at så stopper al fornuft for mig, for så handler det åbenbart mere om serviceniveauet og kommunens økonomi frem for den enkelte borgers ret til at leve et aktivt liv, hvor man lever op til nogle sundhedsmæssige forhold og kan få lov til at være aktiv frem for bare at skulle stoppes ind i en bus, hvilket umiddelbart er billigere for kommunen.

Det er bare ét af de mange, mange eksempler, der er på handicapområdet. Og jeg mener ikke, at der på nogen måde i servicelovgivningen er plads til, at der skal være så store forskelle fra kommune til kommune.

Så kan ministeren ikke prøve at komme med nogle kommentarer til, hvordan vi sikrer borgeren en bedre ret, så man ikke kan få sin hjælp forandret, bare fordi man flytter til en anden kommune?

Kl. 10:15

Formanden (Søren Gade):

Ministeren.

Kl. 10:15

Social- og boligministeren (Pernille Rosenkrantz-Theil):

Jo, det kan jeg godt, og det er jo præcis det, som vi i går lavede en aftale med Kommunernes Landsforening om. Altså, det mener jeg faktisk er et enormt godt eksempel på det. I dag er det sådan, at borgere med handicap eller forældre til børn med handicap skal så at sige slås fra regning til regning med kommunen. Flytter man så til en anden kommune, skal man ligesom starte forfra, fordi det kan være, at det er anderledes der.

Både for kommunerne og for borgerne er det et bureaukratisk helvede. Må man sige helvede fra talerstolen? Det er jeg faktisk lidt i tvivl om, men det er det i hvert fald. Den enkelte borger har måske brugt 42,75 kr. her, 200 kr. der og 48,50 kr. der, og hver eneste gang skal man ind og snakke med kommunen om, om det er en rimelig udgift. Flytter borgeren så til en anden kommune, starter det forfra, selv om man ellers lige var blevet enige om, at det var rimeligt.

Der lægger vi op til, at man skal have fundet en ny model. Altså, for kommunerne sidder jo så i den anden ende og skal administrere hver enkelt af de der regninger. Og her i Folketinget har vi jo fundet en meget smartere model for, hvordan vi udbetaler vores egne tillæg, så mon ikke, at man også kan gøre det, hvad angår borgere med handicap, så de ikke skal slås fra regning til regning?

Det synes jeg er et meget konkret eksempel på noget, der både hjælper den enkelte borger med handicap, men også hjælper i forbindelse med flytning fra den ene kommune til den anden.

Kl. 10:16

Formanden (Søren Gade):

Fru Charlotte Broman Mølbæk.

Kl. 10:16

Charlotte Broman Mølbæk (SF):

Jo, men vi stavnsbinder jo heller ikke den her hjælp i mere end 2 år. Vi synes, det er fair nok at sige, at man i hvert fald kan være sikker på sin hjælp i 2 år. Det synes vi er ærgerligt at regeringen ikke vil være med til at kigge på.

Sidste år blev et samlet Folketing enige om fælles beretning, og det er mange af de samme partier, der er repræsenteret her i dag. Vil det sige, at regeringen ikke er for den beretning, vi vedtog sidste år, og ikke vil indkalde til de forhandlinger, som Folketinget pålagde den daværende socialminister?

Kl. 10:16

Formanden (Søren Gade):

Ministeren.

Kl. 10:16

Social- og boligministeren (Pernille Rosenkrantz-Theil):

Vi har tænkt os fra regeringens side at indkalde til forhandlinger om specialeplanlægning, som jeg mener er et af de allertungeste redskaber i forbindelse med at leve op til de intentioner, der ligger bag det her beslutningsforslag. Og så har vi jo allerede indgået en aftale med kommunerne. Og der håber jeg da på, at vi, når vi har sat os ned sammen med interessenterne og fundet frem til en model for, hvordan man kan forandre på merudgiftsydelsen, sammen med Folketingets partier kan blive enige om det.

Så jo, der kommer til at være forhandlinger om både det ene og det andet.

Kl. 10:17

Formanden (Søren Gade):

Fru Katrine Daugaard, Liberal Alliance.

Kl. 10:17

Katrine Daugaard (LA):

Jamen jeg deler egentlig meget af den analyse, som ministeren kom med. Men lad et øjeblik lege, at vi ikke havde ting, der stod i vejen som kommunalt selvstyre osv. Er handicapområdet så ikke et område, hvor vi i virkeligheden godt kunne ønske os en ensartethed, både i forhold til service og økonomi? Og hvis ja, kunne en løsning så være –  som tankeeksperiment – at man i stedet for gjorde det her område statsligt?

Kl. 10:18

Formanden (Søren Gade):

Ministeren.

Kl. 10:18

Social- og boligministeren (Pernille Rosenkrantz-Theil):

Det er jo en meget stor debat, og den synes jeg egentlig ligger uden for det her beslutningsforslag. Så det tænker jeg måske vi skal tage en selvstændig drøftelse af. Dengang det lå under amterne, var der jo virkelig store problemer mellem det, der hedder § 107- og § 108-tilbud, og det vil sige, at det, at der lå et forvaltningslag over, heller ikke nødvendigvis var lykken.

Om de snitflader, vi har i dag, er de rigtige, synes jeg altid er en drøftelse værd, og den har vi jo haft hen over årene, særlig hvad angår de højtspecialiserede dele. Og jeg synes jo, at et første skridt i den sammenhæng er at få lavet en specialeplanlægning. Der er jo forskel på at lave ens serviceniveau og så at lave en standardisering, systematisering, bygge sin indsats på en fælles viden. Det gør man på sundhedsområdet, det gør man på skoleområdet, så der har man forskellige serviceniveauer i kommunerne, men har dog en fælles forståelse af, hvad det er for en faglighed, der skal til. Det har man ikke på socialområdet, hverken hvad angår borgere med handicap, eller hvad angår borgere med hjemløshed eller andre problematikker, og det mener jeg simpelt hen er et kæmpeproblem, og det er noget af det vigtigste, vi mangler. Derfor er regelgrundlaget også meget problematisk for kommunerne at administrere på. Det er ikke kommunernes skyld, det er faktisk vores skyld. Så jeg er enig i det, jeg kan høre ligger til grund, nemlig at der er nogle organisatoriske, men også nogle lovgivningsmæssige problemstillinger, som vi skal vende tilbage til.

Kl. 10:19

Formanden (Søren Gade):

Fru Katrine Daugaard.

Kl. 10:19

Katrine Daugaard (LA):

Jeg er også helt med på, at det er uden for emnet, men jeg forstår egentlig bare forslaget som værende en intention om at gøre det mere ensartet, og at det jo på den måde er det kommunale selvstyre, som står i vejen herfor. Så jeg synes bare, det var interessant at høre, om ministeren så, at man måske i fremtiden kunne tage en debat i udvalget om, om vi lappeløser for meget, eller om man i virkeligheden burde tænke det helt anderledes.

Kl. 10:20

Formanden (Søren Gade):

Ministeren.

Kl. 10:20

Social- og boligministeren (Pernille Rosenkrantz-Theil):

For mig at se er der slet ikke nogen tvivl om, at vi skal have standarder, altså forstået som specialeplanlægning på området. Førhen hed det læseplaner, så blev det til fælles mål, og igennem hele den danske skolehistorie har der jo været en standard for, hvordan undervisningen foregår i forskellige fag. På samme måde har man på sundhedsområdet selvfølgelig faglige beskrivelser af, hvordan vi griber bugspytkirtelkræft an, eller hvordan griber vi halsbetændelse an. Den type af standardiserede faglige beskrivelser har vi simpelt hen ikke på socialområdet. Så hvis man undrer sig over, at forskellen mellem kommunerne kan blive så stor, og at der er så mange tilbagevisninger fra ankestyrelsen, og at der er så store problemer med retssikkerheden, så mener jeg, det hele drejer sig om, at der mangler en specialeplanlægning. Og derfor kan vi ikke løse tingene ved at løse de ting, der ligger rundt om det, når kernen ikke er på plads.

Kl. 10:21

Formanden (Søren Gade):

Fru Marlene Harpsøe, Danmarksdemokraterne.

Kl. 10:21

Marlene Harpsøe (DD):

Tak til ministeren for talen. I Danmarksdemokraterne støtter vi og bakker fuldt op om den ambition, som socialministeren sådan set også lægger for dagen, i forhold til specialeplanlægning. Vi har også været med til at indgå en SSA-reserveaftale, hvor vi afsætter rigtig mange midler til netop at sikre det her område meget bedre end i dag.

Men det har også lange udsigter, må man sige, og i dag er det jo sådan, at området her er et postnummerlotteri uden lige. Jeg hører fra flere mennesker med handicap, at de simpelt hen føler sig stavnsbundet til den kommune, de bor i. Selv om de bare gerne vil flytte 2 km væk og de faktisk kan få en bedre og mere tidssvarende bolig, kan de ikke gøre det, hvis det er ovre på den anden side af bygrænsen eller kommunegrænsen, fordi de føler sig bundet til den hjælp, som de har behov for. Det må ministeren da komme med en klar melding om hvordan vi løser nu og her. De har jo stået i årevis og råbt op.

Kl. 10:22

Formanden (Søren Gade):

Ministeren.

Kl. 10:22

Social- og boligministeren (Pernille Rosenkrantz-Theil):

Jeg synes egentlig også, jeg er ret klar omkring både det kortsigtede og det langsigtede. Vi har indgået en aftale med Kommunernes Landsforening i går. Det vil sige, at det godt kan være, at specialeplanlægningen har lange udsigter. Det er jo rigtigt, fordi beskrivelser tager lang tid at lave. Men det har det ikke med en ny model for merudgiftsydelserne.

Jeg har besøgt handicaporganisationerne og talt med dem om, hvad nogle af de allerstørste frustrationer er i forbindelse med at være borger med handicap eller have børn med handicap. Der drejer det sig i meget høj grad om merudgiftsydelsen. Der er også andre problemstillinger, men det er bare for at sige, at når vi har taget fat lige præcis der med den aftale i går, hvor det ikke er et langt sigte, men et meget kort sigte her og nu, så er det, fordi vi kan løse det på en meget bedre måde, både for kommunerne, som bruger millioner af kroner på administration, og for borgerne, som skal kæmpe fra regning til regning, og som så tilmed starter forfra, når de kommer ind i en ny kommune.

Så jeg synes egentlig, vi har nogle meget gode bud, både på det korte og det lange sigt. Men man skal ikke tage fejl af, at vi jo har haft 1.000 år til at udvikle skole- og sundhedsområdet, og her er det få årtier siden, at man faktisk ikke rigtig havde et velfærdssamfund for borgere med handicap. Derfor er det et utrolig umodent område.

Kl. 10:23

Formanden (Søren Gade):

Fru Marlene Harpsøe.

Kl. 10:23

Marlene Harpsøe (DD):

Det er jo helt rigtigt, også i forhold til merudgiftsydelserne. Dem skal vi simpelt hen have bedre styr på. Så det er godt, at man prøver at se ind i, hvordan vi kan gøre det bedre.

Men hvis vi kigger rundtomkring i alle kommuner i Danmark, kan vi også se, at de jo alle sammen i øjeblikket sidder og skal spare ind til benet på handicapområdet og det specialiserede socialområde. Hvad er regeringens bud på, hvordan vi løser det? For den kommuneaftale, der lige er kommet, løser det i hvert fald ikke krone til krone – på ingen måde.

Kl. 10:23

Formanden (Søren Gade):

Ministeren.

Kl. 10:23

Social- og boligministeren (Pernille Rosenkrantz-Theil):

Men den tager alligevel, synes jeg, nogle ret væsentlige skridt. Hvis man ser på den del af kommuneaftalen fra i går, der handler om at få etableret takstlofter på den del, hvor der er selvmøderprincip, er det jo et af de steder, hvor udgifterne er stukket fuldstændig af, uden at der er nogen, der kan konstatere, at der skulle være en bedre service for borgerne. Det samme gælder, hvis man ser på den del, der handler om at hæve anlægsloftet, hvad angår det at lave botilbud, som er en anden årsag til, at udgifterne er drevet i vejret, uden at der er nogen kvalitetsforbedring, vi kan konstatere, for borgerne.

Det vil sige, at når det presser den kommunale økonomi, handler det bl.a. om, at vi fra Folketingets side ikke har leveret de redskaber til kommunerne, og det gør vi så nu med den kommuneaftale. Så i forhold til den del er jeg faktisk rigtig godt tilfreds med den kommuneaftale fra i går.

Kl. 10:24

Formanden (Søren Gade):

Fru Mette Thiesen, Dansk Folkeparti.

Kl. 10:24

Mette Thiesen (DF):

Tusind tak. De forslag, vi behandler her til formiddag, er jo faktisk, sådan som jeg vurderer det – og nu kender jeg også SF's ordfører som meget engageret i det her område – en måde ligesom at få brudt nogle af de vigtigste bestanddele af de største problematikker på handicapområdet i dag ned i nogle konkrete beslutningsforslag. Så det skal der lyde kæmpe ros for.

Det er egentlig derfor, jeg tænkte, jeg ville rejse mig op og tage ordet. For det her med at få handicapområdet ud af kommunerne er jo en drøftelse, vi også er nødt til at tage på et tidspunkt. For vi kan jo desværre se, som ministeren også siger, at der er alt for mange fejl. Kommunerne magter simpelt hen ikke opgaven, og det er da også utopi at tro på, at 98 forskellige kommuner med vidt forskellige størrelser alle sammen kan have så højt specialiseret personale siddende, der har kompetencer til at lave de her meget højt specialiserede vurderinger. Så jeg synes faktisk, at ministeren skyder det lidt til hjørne, i forhold til hvor vigtig den her drøftelse egentlig er. Det handler ikke nødvendigvis bare om specialeplanlægning. Det handler simpelt hen om, at man selvfølgelig ikke i 98 forskellige kommuner har kompetencerne til at tage sig af det her specialiserede område.

Kl. 10:25

Formanden (Søren Gade):

Ministeren.

Kl. 10:25

Social- og boligministeren (Pernille Rosenkrantz-Theil):

Tak for det. Hele spørgsmålet om, hvordan man strukturelt skal have området til at hænge sammen, er jo en stor drøftelse. Jeg har selv siddet og læst op på, hvordan det var på handicapområdet, inden dengang kommunalreformen blev lavet. Jeg var ikke socialordfører inden kommunalreformen, så det har jeg måttet læse mig frem til, og nogle af de rigtig store vanskeligheder, der var dengang, var faktisk forholdet mellem § 107- og 108-tilbud. Det er midlertidige botilbud over for permanente botilbud, hvor man blev kastet frem og tilbage mellem tilbuddene i sådan noget kassetænkning. Det vil sige, at et af de problemer, man forsøgte at løse ved at lægge det over i kommunerne, var faktisk at undgå en del af den kassetænkning.

Jeg er så faktisk enig med ordføreren i, at der så er opstået udfordringer med specialiseringsniveauet, når 98 kommuner skal tage sig af det, som 14 andre førhen tog sig af. Der mener jeg, at specialeplanlægning – for igen at vende tilbage til det – også er der, hvor vi får en eller anden fornemmelse af, hvor snitfladen ligger i kompleksitetsniveau, i forhold til at det kan være en så kompleks problemstilling, at hensynet til, at borgeren skal bo tæt på sin familie, bliver mindre væsentligt. Men der er altså også et geografispørgsmål, i forhold til om borgeren skal flytte meget langt væk fra sin familie for at få det tilbud, de gerne vil have, om det så er specialet, der er det vigtigste, eller om det er nærheden til familien, der er det vigtigste.

Kl. 10:27

Formanden (Søren Gade):

Fru Mette Thiesen.

Kl. 10:27

Mette Thiesen (DF):

Ja, og der kan man desværre, for at være helt ærlig, se kommuner, der faktisk næsten decideret spekulerer i, hvordan de sparer flest mulige penge i stedet for at sikre, at de her borgere faktisk får det rigtige tilbud. Det er jo sådan set også det, der er bekymringen, og det er også derfor, at jeg må indrømme, at vi i Dansk Folkeparti er nået til den konklusion, at kommunerne ikke magter opgaven. Det her er vi nødt til at tage ud af kommunerne og lægge et andet sted. For der foregår jo allerede i dag – stadig væk – massiv kassetænkning ude i kommunerne. Det ligger i så mange forskellige kasser derude, samtidig med at der sidder nogle mennesker, som ikke er klædt på til at tage sig af det her meget, meget specialiserede område. Og de eneste tabere i dag er jo desværre mennesker med handicap.

Kl. 10:28

Formanden (Søren Gade):

Ministeren.

Kl. 10:28

Social- og boligministeren (Pernille Rosenkrantz-Theil):

Jeg sætter lige lidt nuancer på. Jeg er enig i, at det er en drøftelse, vi skal have – om tingene er organiseret rigtigt – og det synes jeg egentlig at vi skal gå ret uforfærdet til, så at sige.

Hvis man dykker ned i undersøgelser af tilfredsheden fra borgernes side, er tilfredsheden med tilbuddene faktisk relativt høj – og overraskende høj set i lyset af den debat, der har været, om afspecialisering oven på kommunalreformen. Der, hvor der til gengæld efter min mening er lidt bekymrende stor utilfredshed, er omkring visitationsleddet og sagsbehandlerleddet.

Det vil sige, at der faktisk er lidt flere nuancer i det end som så. Derfor tror jeg, man skal passe på med sådan at lægge sig fast på fra start af, hvordan en strukturel forandring skal se ud, men i stedet i fællesskab få gået lidt til, hvor det egentlig er, skoen trykker. Og der ser det ud til, at i visitationslaget er specialiseringsniveauet muligvis blevet lige lovlig lavt.

Kl. 10:28

Formanden (Søren Gade):

Tak for det. Der er ikke flere korte bemærkninger, så vi siger tak til social- og boligministeren. Vi starter nu på ordførerrækken, og den første, jeg byder velkommen til, er fru Sara Emil Baaring fra Socialdemokratiet.

Kl. 10:29

(Ordfører)

Sara Emil Baaring (S):

Tak for ordet, formand. Jeg vil gerne starte med at takke SF for beslutningsforslaget. Det er en vigtig og central drøftelse, som beslutningsforslaget rejser. Intentionerne kan vi i Socialdemokratiet sagtens bakke op om. Det må ikke være sådan, at der opstår usikkerhed, hvis man påtænker at flytte fra én kommune til en anden. Hver eneste dag flytter mange mennesker, og grundene er mange. Det kan være et nyt arbejde, kærlighed, en uddannelse, et ønske om at komme tættere på familien eller få nye omgivelser, der gør, at man har brug for at rive sig selv op med rod og flytte bopæl.

Men forskellene mellem kommune A og kommune B må på ingen måde blive for store. Vi er et land, hvor vi tilsammen ikke er flere indbyggere end i en stor by Tyskland, så vi skal have fokus på det her område, så forskellene ikke bliver urimelige. Derfor skal der ikke være usikkerhed for mennesker med handicap, hvis de skulle ønske at flytte. Det er der dog i dag. Jeg har også selv mødt mange, der fortæller om netop disse bekymringer. De fortæller om bekymringerne og nervøsiteten ved pludselig at miste den hjælp, man har brug for for at få sin hverdag til at fungere.

Men i Socialdemokratiet tror vi ikke, det er den rette måde at løse problemet på ved at fastlåse al hjælp i 2 år. Vi skal ind at se på, hvordan retssikkerheden skal sikres. Her har vi dog sammen med andre gode partier, også i det her rum, taget en række initiativer, som vi i stedet for mener skal bane vejen frem. I den vedtagne finanslov er der afsat penge til en varslingsordning, der kan udvides til at gælde flere typer af hjælp, så en kommune ikke bare fra den ene dag til den anden kan fratage en borger vedkommendes hjælpemidler, ej heller den nye kommune, som man er flyttet til.

Derudover vil jeg gøre opmærksom på, ligesom ministeren tidligere har gjort, at løbende ydelser ikke kan stoppes, før tilflytningskommunen har vurderet sagen og truffet afgørelse. Der vil derfor heldigvis ikke komme situationer, hvor et menneske står uden hjælp. Oven i det skal de 14 uger fra varslingsordningen nemlig lægges. Hertil kan man lægge den retssikkerhedspakke, som der i kraft af SSA-reserven er afsat penge til. Her ønsker man at styrke borgerens tillid, samarbejde og inddragelse. Derudover er der flere tiltag, som ministeren allerede har redegjort for.

Hvorfor kan Socialdemokratiet så ikke støtte det her beslutningsforslag fra SF? I forhold til at tage hjælpemidler med sig, har man, som vi tidligere har redegjort for, allerede den her mulighed i dag. Der er mulighed for at tage fysiske hjælpemidler med sig, så den del af beslutningsforslaget har vi allerede opfyldt. Det er jo ikke altid, at det går så hurtigt i politik. Når det derimod gælder den øvrige hjælp omhandlende mere personbundne støtte- og hjælpeordninger eksempelvis, er der nogle mere grundlæggende problemstillinger på spil. Vi har i Danmark valgt at have 98 kommuner, og de udøver hver eneste dag kommunalt selvstyre. Det er også dem, der forvalter kommunekassen, og derfor skal de kunne være herre i eget hus og dermed kunne fastlægge deres serviceniveau. At binde dem i 2 år til et serviceniveau, man har i en anden kommune, vil derfor sætte det kommunale selvstyre over styr. Nøglen til dette behov ligger i retssikkerhedsgarantien, som netop med SSA-reserven er blevet styrket. Derudover er der for borgeren mulighed for at påklage en afgørelse til Ankestyrelsen.

For lige at skære den helt til her til sidst vil jeg sige, at Socialdemokratiet støtter intentionerne i beslutningsforslaget. Tryghed og den rette hjælp for den enkelte borger, også dem med større hjælpebehov, skal altid være og er altid Socialdemokratiets prioritet. Her er vi dog ikke enige med forslagsstillerne om vejen dertil. Socialdemokratiet kan derfor ikke bakke op om beslutningsforslaget.

Kl. 10:33

Formanden (Søren Gade):

Tak for det. Og der er foreløbig en enkelt kort bemærkning fra fru Charlotte Broman Mølbæk, Socialistisk Folkeparti. Værsgo.

Kl. 10:33

Charlotte Broman Mølbæk (SF):

Tak for det. Og tak for en tale, der også viser, at ordføreren tydeligvis er optaget af området, og i virkeligheden også vil, at handicappede får bedre hjælp, end de gør i dag. Dog undrer det mig, at man har ændret det, at man gerne vil lave en beretning om, at ministeren skal indkalde til forhandlinger, til året efter. Nu mener man pludselig noget helt andet. Kunne ordføreren ikke uddybe lidt mere, hvad der ligger til grund for det her skifte?

Kl. 10:33

Formanden (Søren Gade):

Ordføreren.

Kl. 10:33

Sara Emil Baaring (S):

Tak for det, og tak for spørgsmålet. Jeg står her faktisk også i dag og er oprigtig glad for det, der skete i går aftes, hvor der blev indgået en aftale mellem regeringen og kommunerne. Og det er jo netop nogle af de ting, der er i den aftale, som er noget af det, der skal bane vejen for hele handicapområdet fremadrettet. Og hvis man tager det sammenholdt med SSA-reserven og hele specialeplanlægningen, tror jeg vi er ved at finde alle de elementer, der skal til, for faktisk at lave en endnu bedre løsning på hele det her område end den, som var tiltænkt.

Kl. 10:34

Formanden (Søren Gade):

Fru Charlotte Broman Mølbæk.

Kl. 10:34

Charlotte Broman Mølbæk (SF):

Jeg er simpelt hen ikke enig i, at kommuneaftalen løfter det hele. Altså, man lægger op til at følge nogle af de råd fra ekspertudvalget, som faktisk handler om, at der skal lægges meget mere vægt på kommunens økonomi frem for den enkelte borger. Det lægges der lægges faktisk op til i aftalen, altså at man vil tage de råd med sig.

Så er det rigtigt, at man forbedrer på ét område i forhold til merudgifter – det er positivt. Men der findes jo en lang række andre ydelser. Det, der så sker, når borgeren har lov til at tage ydelserne med over til en anden kommune, er jo, at man lynhurtigt laver en revisitering i kommunen, og så kan borgeren få taget det hele fra sig og få en helt anden hjælp. Det hjælper bare ikke de her borgere særlig godt.

Kl. 10:34

Formanden (Søren Gade):

Ordføreren.

Kl. 10:34

Sara Emil Baaring (S):

Jeg hæfter mig også ved, at da jeg så nyhedsmedierne her til morgen, kunne jeg faktisk se, at handicaporganisationer var ude at rose den her aftale, der er indgået, fordi den netop giver nogle midler til området, som er så tiltrængt. Så jeg tror faktisk, det her er vejen frem.

Kl. 10:35

Formanden (Søren Gade):

Hr. Torsten Gejl, Alternativet.

Kl. 10:35

Torsten Gejl (ALT):

Jo, selvfølgelig roser handicaporganisationerne aftalen, når der er kommet flere midler. Det er bare ikke sikkert, at vi derved løser det problem, vi taler om i dag. Men nu refererer ordføreren hele tiden til den kommunale aftale. Hvad er det helt, helt konkret, der er blevet bedre nu, når en borger med et handicap flytter fra den ene kommune til den anden, og borgeren har brug for hjælp og hjælpemidler – hvad er det helt konkret?

Kl. 10:35

Formanden (Søren Gade):

Ordføreren.

Kl. 10:35

Sara Emil Baaring (S):

Det er, at der nu bliver mulighed for at komme ind og kigge på de her merudgiftsydelser, sådan at der bliver sat noget, som man kan tage med sig rundt, frem og tilbage i kommunerne. Så det er helt klart hele den passus omkring merudgiftsydelser. Og så vil jeg også sige: Aftalen landede kl. 10.00 går aftes, så jeg har ikke nået at læse helt ned i den; men det er helt klart det med merudgiftsydelserne.

Kl. 10:36

Formanden (Søren Gade):

Hr. Torsten Gejl.

Kl. 10:36

Torsten Gejl (ALT):

Nej, nej, men det er ordføreren selv, der nævner aftalen. Hvad er det, man kan nu, som man ikke kunne før? Altså, kunne man ikke også før kigge på de merudgifter, hvis man ville?

Kl. 10:36

Formanden (Søren Gade):

Ordføreren.

Kl. 10:36

Sara Emil Baaring (S):

At kommunerne samlet set skal finde en fælles løsning, er da noget nyt – i stedet for de 98.

Kl. 10:36

Formanden (Søren Gade):

Tak for det. Der er ikke flere korte bemærkninger, så vi siger tak til fru Sara Emil Baaring. Og jeg byder nu velkommen til fru Anni Matthiesen fra Venstre.

Kl. 10:36

(Ordfører)

Anni Matthiesen (V):

Tak for det, formand. Og tak til SF for at sætte rigtig meget fokus på handicapområdet her på denne fredag i Folketingssalen. Jeg kan jo starte med at sige, at vi i Venstre helt enige i, at det selvfølgelig er vigtigt med fleksibilitet på handicapområdet og jo vigtigt, at man hele tiden går i retning af at forbedre tingene, og det gælder også på handicapområdet.

Men vi er i Venstre simpelt hen ikke enige med SF i måden at gøre det på med det her beslutningsforslag. Og så må jeg også lige understrege, at noget af det, der står i beslutningsforslaget, jo bl.a. er, et man rigtig gerne vil sikre, at handicappede kan tage deres hjælpemidler med på tværs af kommunerne. Det kan man jo faktisk, det har man ret til i dag.

Så er det for Venstre også vigtigt at understrege, at vi jo i det her land har kommunalt selvstyre, og derfor er der også forskellige serviceniveauer. Vi gør rigtig meget for at sætte nogle hegnspæle ned for at sikre, at der ikke bliver kæmpe forskelle mellem kommunerne, men man har jo også som borger mulighed for, når der er kommunalvalg, at sætte sit kryds, i forhold til hvor det er, man tænker, at de eventuelt kan gøre det bedre i den kommune, som man bor i. Så det der med, at man pludselig skulle kunne trække serviceniveauerne med på tværs af kommunegrænserne, er vi imod.

Så skal jeg huske at hilse fra Konservative og sige, at de også er imod beslutningsforslaget.

Kl. 10:38

Formanden (Søren Gade):

Tak for det. Der er en enkelt kort bemærkning. Fru Charlotte Broman Mølbæk, Socialistisk Folkeparti. Værsgo.

Kl. 10:38

Charlotte Broman Mølbæk (SF):

Tak for det. Og tak for talen. Jeg vil godt spørge ordføreren, hvad det er, der har ændret sig siden sidste år, hvor vi lavede en fælles beretning, faktisk særlig med den daværende ordfører fra Venstre, om, at der skulle indkaldes til forhandlinger om lige præcis at finde en løsning på det her. For man kan sige, at vi i SF heller ikke er så firkantede, at det absolut skal være det her beslutningsforslag, der skal stemmes igennem. Det er et forslag til en konkret løsning, der kan løse nogle problemer og med det samme sikre bedre retssikkerhed i stedet for endnu mere sniksnak om, hvad vi kan finde ud af osv.

Så jeg kunne godt tænke mig at høre, hvad ordføreren kan begrunde det med, at man har ændret standpunkt siden sidste år.

Kl. 10:39

Formanden (Søren Gade):

Ordføreren.

Kl. 10:39

Anni Matthiesen (V):

Jeg kan roligt sige, at jeg faktisk synes, at vi allerede nu har lavet nogle tiltag, også som regeringsparti, hvor vi går den rette vej. Altså, jeg kan jo sige, at det her er et område, som betyder rigtig meget for mig personligt, men det gør det også for vores parti, Venstre. Og derfor gør vi jo alt, hvad vi kan, også for at påvirke i regeringssammenhæng. Og hvis man læser økonomiaftalen, som blev indgået i går, synes jeg også, man kan se, at der i den aftale er nogle gode skridt i den retning, som vi ønsker.

Kl. 10:39

Formanden (Søren Gade):

Fru Charlotte Broman Mølbæk.

Kl. 10:39

Charlotte Broman Mølbæk (SF):

Tak. Der står:

»Regeringen og KL er i forlængelse heraf enige om at arbejde videre med en række konkrete initiativer, der skal bidrage til at understøtte kommuners styringsmuligheder og sikre en fremadrettet bæredygtig faglig og økonomisk udvikling ...«

Man henviser samtidig til det ekspertudvalg og de anbefalinger, der kom derfra, og en lang række af de anbefalinger handler decideret om bedre mulighed for at vægte kommunens økonomi frem for det enkelte menneskes behov for hjælp.

Er Venstre enig i, at det er den vej, vi skal?

Kl. 10:40

Formanden (Søren Gade):

Ordføreren.

Kl. 10:40

Anni Matthiesen (V):

Så tror jeg, at SF's ordfører skal tage nogle andre briller på, for sådan læser jeg det faktisk ikke. Når jeg læser den aftale, som blev indgået i går, så tænker jeg: Hold op, det her må give de her borgere med handicap en væsentlig lettere måde at få nogle bevillinger på. Man sparer nogle administrative omkostninger, ja, og det er jo fint. Det håber jeg da vi alle sammen synes er en god idé. Men jeg tror faktisk også på, at for de handicappede bliver det væsentlig lettere og mere trygt med den måde, man vil håndtere det på fremadrettet.

Kl. 10:40

Formanden (Søren Gade):

Tak for det. Der er ikke flere korte bemærkninger, så vi siger tak til fru Anni Matthiesen fra Venstre.

Jeg må bede ordføreren komme tilbage, for der kom lige præcis et par stykker ind, da jeg sagde tak. Så det bliver så hr. Torsten Gejl, Alternativet. Og så vil jeg bare lige give en bemærkning om lige at taste ind i god tid.

Værsgo til hr. Torsten Gejl, Alternativet.

Kl. 10:41

Torsten Gejl (ALT):

Ja, undskyld, formand, det var lige lidt sent. Jeg synes egentlig, at det er en forfriskende ærlighed, ordføreren har i forhold til at sige, at der er forskel på kommunerne. Og jeg hører ordføreren sådan, at hvis man så har et handicap og man flytter fra en kommune til en anden, risikerer man, hvis man kommer ind i en meget fattig kommune, at hjælpen ikke er nær så god. Det er sådan, jeg hører det. Jeg skal ikke lægge ordføreren ord i munden, så ordføreren kan bare korrigere det. Men jeg synes bare, det rejser nogle andre problemer. Det er sådan, at der jo så er en række kommuner, hvor det er meget svært at bo for mennesker med et handicap, der kræver meget hjælp, for det, vi oplever, er jo, at man bliver revisiteret, og så kommer sparedrengene og -kvinderne, og så finder de en hel masse ting, der lige pludselig kan bespares. Den her debat bunder jo i mange, mange sager, hvor folk med handicap har flyttet kommune og har oplevet at få taget en del af deres hjælpemidler fra sig. Så det dilemma der med, at der så måske er nogle kommuner, hvor folk med handicap slet ikke kan bo, hvad tænker ordføreren om det?

Kl. 10:42

Formanden (Søren Gade):

Ordføreren.

Kl. 10:42

Anni Matthiesen (V):

Jeg er helt enig i, at der er forskel på kommunerne, og det tror jeg da vi alle sammen herinde kan skrive under på der er, men jeg synes jo bare også, at vi på alle mulige måder har sat hegnspæle ned og for den sags skyld sikret, også via udligningsordninger osv., at man forsøger at få nogenlunde samme niveau. Men jeg holder egentlig også af forskelligheden. Der kan være ulemper, og der kan være fordele, være forskelligheder, men jeg synes faktisk, at det med, at man som borger i det her land kan vælge at flytte til en kommune, hvor man måske har fokus på nogle andre ting, jo også giver en frihed til det enkelte menneske i forhold til at sige, hvilken kommune man egentlig har lyst til at bo i. Så jeg synes ikke, at man kun skal tage de negative briller på, men egentlig også se på det kæmpe plus, der er ved, at vi faktisk har forskellige muligheder her i vores land.

Kl. 10:43

Formanden (Søren Gade):

Hr. Torsten Gejl.

Kl. 10:43

Torsten Gejl (ALT):

Jamen det er da også et kæmpe plus, at vi har så mange muligheder i vores lille land. Men jeg har været lidt på udkig efter nogen, der har oplevet, at de flyttede, og så fik de at vide: Du har da fået for lidt, det kan da ikke passe, at du skal have så lidt hjælp om natten, det kan da ikke passe, at din hjælpemidler skal være så ringe – du skal have mere. Det har jeg aldrig oplevet. Det kan godt være, ordføreren har, og det kan godt være, at jeg ikke har gjort min research ordentligt, men jeg har bare aldrig nogen sinde oplevet en eller anden, der jubler over at tænke: Ej, hvor var det fedt at flytte, nu får jeg mere. Det er, som om det er en kamp hver gang. Derfor er det også, at jeg vil høre om noget: Er ordføreren enig i, at oplevelsen rigtig oftest er, at næsten uanset hvor man flytter hen, får man faktisk, hvis der bliver ændret i det, mindre end det, man havde i forvejen?

Kl. 10:43

Formanden (Søren Gade):

Ordføreren.

Kl. 10:43

Anni Matthiesen (V):

Nej, det har jeg faktisk ikke, hvis jeg skal være helt ærlig. Jeg har faktisk også oplevet eksempler, hvor man er flyttet til en ny kommune, og hvor man har tænkt, at her er servicen da bedre end dér, hvor man kommer fra. Jeg må igen sige, at jeg har et håb om, bl.a. det, der er skrevet ind i økonomiaftalen, at det kan være med til faktisk at gøre det bedre, mere trygt, også for de handicappede. Jeg har altid haft en drøm om, at man på handicapområdet lavede en form for minimumspakker, så man som handicappet ikke skulle bruge et hav af timer ved socialrådgiveren, men var sikret – i hvert fald noget.

Kl. 10:44

Formanden (Søren Gade):

Hr. Peder Hvelplund, Enhedslisten

Kl. 10:44

Peder Hvelplund (EL):

Tak for det. Jeg skal også starte med at beklage, at jeg var lige så stor en synder som hr. Torsten Gejl – jeg var lige så sen til at trykke mig ind – men tak for lige at få muligheden for at stille et spørgsmål. Det er egentlig mest, fordi fru Anni Matthiesen brugte talen som anledning til at rose den kommuneaftale – i øvrigt ligesom den socialdemokratiske ordfører gjorde – der lige er indgået mellem KL og regeringen. Jeg bliver bare nødt til at spørge om, hvad den optimisme baseres på, for jeg ville sådan set rigtig gerne have de positive briller på og dele den optimisme; men når jeg ser aftalen, fremgår det, at der ganske vist bliver tilført 2,4 mia. kr., men der har jo også været et efterslæb i forhold til inflationen på 1,9 mia. kr. Derudover er der også nogle administrative omkostninger.

 Samtidig ved vi, at hele handicapområdet, det specialiserede socialområde, i den grad af kommunerne har været oplevet underfinansieret, og den regning er jo blevet betalt af de borgere, der har haft brug for den hjælp. Så hvad er det præcis ved den aftale her, som fylder fru Anni Matthiesen med optimisme, altså i forhold til at det kan betyde, at vi kommer til at trække i en mere rimelig retning?

Kl. 10:45

Formanden (Søren Gade):

Ordføreren.

Kl. 10:45

Anni Matthiesen (V):

Min optimisme er begrundet i, at hvis man både kan få noget, som gavner de handicappede, og for den sags skyld noget, der gavner kommunerne, så håber jeg faktisk, at det også kan være med til, at de handicappede får nogle bedre vilkår. Det er egentlig det, jeg ser i økonomiaftalen som en ny vej at gå, altså at man på en eller anden måde får lagt en bund under de bevillinger, så man som handicappet ikke skal bruge år på at sidde på rådhuset for at gøre krav på sine berettigede hjælpeforanstaltninger. Og det er egentlig der, jeg tænker at det her giver plus begge veje, og det håber jeg, at I som partier også kan se. Det kræver selvfølgelig, at man nu går i gang med at lave en model, som kommer til at virke. Men jeg kan sige så meget: Det er et ønske, jeg har haft i alle de år, jeg har siddet i Folketinget, at man prøvede at kigge på det på en anden måde i kommunerne – og det tror jeg går.

Kl. 10:46

Formanden (Søren Gade):

Hr. Peder Hvelplund.

Kl. 10:46

Peder Hvelplund (EL):

Jeg er også fuldstændig åben over for at kigge på det på en anden måde og finde flere fleksible ordninger, men det bunder jo altså også i økonomi. Og når kommunerne i den grad har oplevet, at hele området har været underfinansieret, og at prisen så er blevet betalt af handicappede og andre brugere inden for det specialiserede socialområde, så har det jo handlet om, at der ikke er fulgt tilstrækkelige midler med. Derfor har jeg også lidt svært ved at se, hvorfor man forestiller sig, at bare fordi man laver en ny model, kan det løses på den måde, uden at vi her fra Christiansborgs side så også sikrer, at de tilstrækkelige midler følger med.

Kl. 10:47

Formanden (Søren Gade):

Ordføreren.

Kl. 10:47

Anni Matthiesen (V):

Jamen prøv at tænke på, hr. Peder Hvelplund, at hvis man alene kunne komme til at bruge de penge, man ellers nu bruger på administration, til gavn for de handicappede. Det synes jeg da er et positivt skridt i den rigtige retning. Og igen, som jeg sagde før: Hvis det her kommer både de handicappede til gavn og kommunerne til gavn, og man oveni kan spare på administration og bureaukrati, så håber jeg da, at det er noget, vi alle sammen kan se er sund fornuft.

Kl. 10:47

Formanden (Søren Gade):

Og nu er der ikke flere korte bemærkninger til ordføreren. Så vi siger tak til fru Anni Matthiesen fra Venstre, og jeg byder velkommen til fru Rosa Eriksen fra Moderaterne.

Kl. 10:48

(Ordfører)

Rosa Eriksen (M):

Tak for ordet. Jeg vil indledningsvis sige tak til forslagsstilleren for at sætte fokus på et meget vigtigt område. Moderaterne deler naturligvis intentionen bag forslaget, for, ja, vi skal da øge trygheden, forudsigeligheden og kontinuiteten i hjælpen til de danskere, der har allermest brug for det. Og selvfølgelig skal mennesker, der har brug for lidt ekstra hjælp for at klare sig, ikke miste den hjælp, fordi de flytter til en anden kommune. Man bliver ikke mindre funktionsnedsat af at flytte fra Middelfart til Nyborg – det giver jo fuldstændig sig selv. Og jeg tror da også, at de fleste af os herinde hurtigt kan blive enige om, at hjælpen skal følge den, der har brug for den.

Men jeg er ikke enig i, at den bedste løsning er at fastlåse hjælpen i 2 år, hvis man flytter til en anden kommune. Vi skal løfte den generelle retssikkerhed for vores udsatte medmennesker, og så skal vi forenkle lovgivningen, for det nytter ikke noget, at det er så svært for kommunerne at træffe de rigtige afgørelser i første instans. Det kræver også, at vi sikrer højt specialiseret viden i afgørelser omkring mennesker med særlige behov.

Jeg må også sige, at dele af det her meget velmenende beslutningsforslag allerede er gældende ret. Det gælder f.eks. fysiske hjælpemidler, man har fået bevilget i én kommune, som man altså godt må tage med sig til en anden kommune i dag.

Når det så kommer til socialpædagogisk støtte eller lignende tilbud, har vi en udfordring. Men i Moderaterne mener vi ikke, at vi skal røre ved det kommunale selvstyre, og derfor ser jeg det ikke som en løsning, at vi fastlåser hjælpen i 2 år.

Men jeg vil igen vende tilbage til, at vi skal sikre en god specialeplan, højt kvalificerede afgørelser i første instans, for vi skal undgå, at de mest sårbare mennesker her i landet lægger al deres energi i klagesager og bureaukrati. Derfor glæder jeg mig også rigtig meget til de kommende politiske forhandlinger om bl.a. specialeplanlægning, og jeg ser frem til et godt samarbejde med forslagsstillerne, så vi sammen får den allerbedste løsning.

Kl. 10:50

Formanden (Søren Gade):

Tak for det. Der er foreløbig to, der har ønsket korte bemærkninger. Først er det fru Charlotte Broman Mølbæk fra Socialistisk Folkeparti. Værsgo.

Kl. 10:50

Charlotte Broman Mølbæk (SF):

Mange tak for det. Jeg ser bestemt også frem til de kommende forhandlinger, og jeg håber snart, vi kommer i gang. Man kan også tage vores beslutningsforslag som et udtryk for, at tålmodigheden er ved at løbe ud; der er alt for meget sniksnak og alt for lidt handling, som i virkeligheden ville sikre retten meget stærkere for de her mennesker.

Det fører mig videre til et spørgsmål til Moderaternes ordfører: Hvad mener man så man kan gøre ved det problem, at man kan miste hjælpen fra den ene dag til den anden, hvis man netop flytter fra Nyborg til Kerteminde? Jeg kan ikke huske, hvilke byer det var, men vi er enige om princippet i det. Hvad kan vi gøre? Hvad er der ellers af beslutningsforslag eller andre initiativer, vi kan tage for netop at sikre borgerne meget bedre? For det er rigtigt, at der er ret til hjælpemidler i gældende lov, men som i det eksempel, jeg gav før, kommer det også an på, hvilken paragraf de er bevilget fra. I forhold til sådan noget som en BPA-ordning er der mange, der har fortalt mig: Nu har jeg endelig kæmpet mig til at få den her ordning; mit liv fungerer nu, og jeg tør ikke flytte, for hvad sker der så? Hvordan løser vi den udfordring?

Kl. 10:51

Formanden (Søren Gade):

Ordføreren.

Kl. 10:51

Rosa Eriksen (M):

Jeg har ikke lige her svaret til dig på, hvordan vi gør det. En del af det er at forenkle lovgivningen, så vi er sikre på, at den bliver overholdt ude i kommunerne, altså sikre retssikkerheden. Og så er der jo den her drøftelse, vi skal have med specialeplanlægningen, hvor det er vores ansvar at lave det så gennemsigtigt, at det ikke bliver et kommunelotteri. Den drøftelse glæder jeg mig rigtig, rigtig meget til.

Kl. 10:51

Formanden (Søren Gade):

Fru Charlotte Broman Mølbæk.

Kl. 10:51

Charlotte Broman Mølbæk (SF):

De ambitioner deler jeg bestemt også med ordføreren. I ekspertudvalget anbefaler man bl.a. at lave om på Ankestyrelsens muligheder for netop at træffe afgørelser med baggrund i kommunernes økonomi. Er det også et fremtidigt valg, som Moderaterne vil arbejde videre med? Nu lægger man jo op til i kommuneaftalen, at man skal arbejde videre med nogle af de her initiativer. Er det noget, Moderaterne kan se sig selv i?

Kl. 10:52

Formanden (Søren Gade):

Ordføreren.

Kl. 10:52

Rosa Eriksen (M):

Jeg har ikke nået at sætte mig fuldstændig ind i den rapport, vil jeg godt starte med at sige, men som spørgeren fremlægger det, skal vi have fokus på økonomi og overhovedet ikke på borgeren, lyder det næsten som om, og den intention deler vi selvfølgelig ikke i Moderaterne. Lige på handicapområdet er det jo svært at forebygge, men i Moderaterne går vi meget op i den forebyggende indsats, og der tænker jeg også, at det er, at man får den hjælp, man har brug for så tidligt som muligt, hvilket vi også indførte i forhold til hastigt fremadskridende sygdom. Det var jo et virkelig godt lovforslag, der blev kæmpet igennem her i salen.

Så det er det, vi tror på. Men jeg er ikke helt inde i den konkrete rapport.

Kl. 10:52

Formanden (Søren Gade):

Fru Katrine Daugaard, Liberal Alliance.

Kl. 10:52

Katrine Daugaard (LA):

Jeg forstår, at Moderaterne ikke ønsker at gøre op med det kommunale selvstyre. Ønsker I så at styrke det kommunale selvstyre? For der er jo i går sat 1,5 mia. kr. af til at udbygge den kommunale botilbudskapacitet over de næste år. Med den udbygning af den kommunale botilbudskapacitet ser man jo bort fra den vigtige faglighed og specialisering, som der er på de ikkeoffentlige tilbud – botilbud, der ifølge ministerens egne tal har den højeste kvalitet. Risikerer man ikke simpelt hen at forringe hjælpen med det her tiltag?

Kl. 10:53

Formanden (Søren Gade):

Ordføreren.

Kl. 10:53

Rosa Eriksen (M):

Jeg forstår det sådan, at det, ordføreren refererer til, er udgiftsloftet for de her botilbud. Vi ved jo, at kommunerne er presset økonomisk, så det er jo vigtigt, at vi også giver nogle rammer, de kan handle ud fra, med den økonomi, de har. Det vil jo også sikre, at de offentlige tilbud, altså deres egne tilbud, også kan få en højere kvalitet.

Kl. 10:54

Formanden (Søren Gade):

Fru Katrine Daugaard

Kl. 10:54

Katrine Daugaard (LA):

Men når de ikkeoffentlige er dyrere, hænger det jo også sammen med, at de har med mere komplekse sager at gøre. Det betyder, at de er dyrere, og dermed er de også normeret til nogle højere satser.

Kl. 10:54

Formanden (Søren Gade):

Ordføreren.

Kl. 10:54

Rosa Eriksen (M):

Jeg er ikke lige så godt inde i, hvem der bor på private og offentlige tilbud, som jeg tænker ordføreren er. Men det vigtige er jo, at vi får lavet nogle lofter for de tilbud, der skal være i kommunerne, også på grund af den økonomiske situation, vi står i. Jeg synes, det er en god økonomiaftale, vi har landet.

Hvad angår kommunalt selvstyre, hvad ligger der så i begrebet kommunalt selvstyre? Er det, at vi lader en lovgivningen være, som den er, og bare lader dem køre derudaf? Det er det jo ikke. Det er jo, at vi herindefra sørger for at forenkle reglerne, så kommunerne ikke er i tvivl om, hvilke rammer de har at handle indenfor.

Kl. 10:55

Formanden (Søren Gade):

Tak for det, og der er ikke flere korte bemærkninger. Vi siger tak til fru Rosa Eriksen fra Moderaterne. Jeg byder nu velkommen til fru Marlene Harpsøe fra Danmarksdemokraterne.

Kl. 10:55

(Ordfører)

Marlene Harpsøe (DD):

Tak for det. Først skal der lyde en stor tak til SF for at fremsætte det her beslutningsforslag. Det er et vigtigt forslag, som virkelig sætter spot på en reel problemstilling for rigtig, rigtig mange borgere derude. Med beslutningsforslaget pålægges regeringen at fremsætte et lovforslag inden udgangen af oktober 2023, der sikrer, at personer med handicap, som flytter mellem kommuner, kan beholde de samme hjælpemidler og tilbud om hjælp, som de var visiteret til i den oprindelige kommunale, efter flytning til en anden kommune i en periode på mindst 2 år.

Der har tidligere været et flertal i Folketinget, som rent faktisk blev enige om, at der skulle indkaldes til nogle forhandlinger, og det er endnu ikke sket, til trods for at regeringen i sit eget regeringsgrundlag også lægger op til, at man vil sikre borgere med handicap tilbud om den rette hjælp, uanset hvor komplekse behov man har, ligesom man vil forenkle reglerne for visitation til hjælpemidler med henblik på øget tilgængelighed, mindre ventetid og mere smidige ordninger.

Som menneske med et handicap kan man føle sig fuldstændig stavnsbundet til den kommune, man bor i. Sådan er det ikke for langt de fleste andre borgere. Men sådan er det, hvis man har et handicap, fordi der kan forekomme et dårligere serviceniveau i den nye kommune, som man overvejer at flytte til, ligesom man kan se frem til en fornyet sagsbehandling, som kan virke uoverskuelig og bureaukratisk, når ens livssituation ikke har ændret sig. Der er lange sagsbehandlingstider i langt de fleste kommuner, og det skaber derfor også en usikkerhed om, hvor lang tid der går, før den nye kommune har taget stilling til den enkelte borgers behov.

Mængden af beslutningsforslag, som vi behandler i Folketinget her i dag, bevidner også behovet for, at Folketingets partier sætter sig sammen og finder nogle ordentlige, konstruktive løsninger for landets mange mennesker, der har et handicap, samt for deres pårørende. Det er, som om der altid er en god undskyldning for lige at trække den lidt længere, og regeringen skylder en klar forklaring på, hvornår man vil indkalde til forhandlinger om det specialiserede socialområde. Det er trist, at handicapområdet og det specialiserede socialområde forsømmes. Ministeren har bl.a. i et samråd i februar i Socialudvalget tilkendegivet, at man vil arbejde med specialeplanlægning, men vi mangler helt konkret at blive inviteret til et møde, hvor vi kan drøfte det nærmere med regeringen. Men der sker ikke noget.

Samtidig mangler regeringen at give borgerne et klart svar på, hvad man vil gøre ved de mange besparelser på handicapområdet og det specialiserede socialområde ude i kommunerne. Budgetterne har svært ved at hænge sammen, og det er de svageste, der står først, når kommunerne sparer, og det er trist for de mennesker, som det går ud over.

I forhold til dette beslutningsforslag støtter vi i Danmarksdemokraterne intentionen om at forpligte regeringen til at handle på regeringsgrundlaget. Vi mener også i Danmarksdemokraterne, at regeringen skal forpligtes til at kortlægge omfanget af problemerne og belyse, hvilke borgere der er i risiko for markante serviceforringelser fra én kommune til en anden. Derudover skal regeringen forpligtes til at foreslå modeller til en løsning, og det vil vi gerne have skrevet ind i en beretning, som vi håber at et flertal kan bakke op om, og der skal ske noget nu.

Endnu en gang tak til SF for at tage den her problemstilling op i Folketinget. Vi vil være med til at følge den til helt til dørs.

Kl. 10:58

Formanden (Søren Gade):

Tak for det. Der er en enkelt kort bemærkning fra fru Charlotte Broman Mølbæk, Socialistisk Folkeparti.

Kl. 10:58

Charlotte Broman Mølbæk (SF):

Jeg vil godt sige mange tak for ordførerens stærke tale, som jeg også mener sætter meget stærkt fokus på, hvad det i virkeligheden er, vi mangler at komme i gang med, og netop sætter handling bag ordene – og det er lige præcis det, vi skal have. Jeg har i mine snart 10 år som handicapordfører hørt utrolig meget snak og mødt utrolig mange positive intentioner, men utrolig lidt handling, så jeg imødekommer naturligvis meget gerne det med at lave en beretning, og så må vi se, om vi kan få regeringen med i den.

Kl. 10:59

Formanden (Søren Gade):

Ordføreren.

Kl. 10:59

Marlene Harpsøe (DD):

Tak for tilkendegivelsen.

Kl. 10:59

Formanden (Søren Gade):

Der er ikke flere korte bemærkninger, så vi siger tak til fru Marlene Harpsøe fra Danmarksdemokraterne. Jeg byder nu velkommen til fru Katrine Daugaard fra Liberal Alliance.

Kl. 10:59

(Ordfører)

Katrine Daugaard (LA):

Undskyld forsinkelsen. Jeg var lige optaget af at diskutere udgiftsloft med Moderaterne.

Intentionerne bag dette beslutningsforslag er bestemt rigtig gode, og Liberal Alliance deler sådan set også ønsket om en større ensartethed, når det gælder priser og velfærdsydelser i kommuner over det ganske land. Det kan på mange måder synes gevaldig tosset, at man ved flytning overhovedet skal søge på ny, men det skal man, fordi vi i Danmark har kommunalt selvstyre. Det betyder, at kommunerne har en vis selvbestemmelse, og at deres serviceniveau også kan være meget forskelligt alt efter økonomi og prioritering.

Vi synes, at det på flere områder er interessant at overveje, om den opgavefordeling, som blev tilvejebragt ved kommunalreformen i 2007, er den rette. Ønsker man helt ensartet behandling af handicappede i Danmark, er den logiske konklusion at gøre tilkendelsen og finansieringen af området statsligt. Vi synes, det er et interessant og stort tankeeksperiment at sige, at de områder, hvor vi gerne ser kommunale forskelle, skal være på kommunale hænder, mens staten skal ind over de områder, hvor vi ønsker total ensartethed og derved fravær af et rum til at prioritere politisk.

Vi kan sagtens se et grundlæggende ræsonnement i, at handicapområdet er et område, hvor vi ønsker ensartethed. Det er mærkeligt, at man kan få tilkendt en anden hjælp, bare fordi man krydser en kommunegrænse, men det er nu engang det system, vi har, og inden for rammerne af det system synes vi, at man skal passe på med at lade én kommunes afgørelse gælde i en anden kommune. Det sætter hele idéen om det kommunale selvstyre ud af kraft. Man kan indvende, at det med forslaget kun gælder for en 2-årig periode, og det er jo rigtigt, men det er på en og samme tid en fordel og en ulempe ved forslaget. Hvis man ønsker at gøre op med uensartethed, rykker en 2-årig periode jo ikke ret meget ved det, selv om jeg medgiver, at det er et mindre indgreb i det kommunale selvstyre end en permanent ordning.

I Liberal Alliance tror vi ikke, at det her med at lade kommunale afgørelser automatisk gælde i andre kommuner er den rigtige vej at gå. Det er for os at se en lappeløsning, som alt andet lige er med til at gøre systemet endnu mere komplekst. Skulle man gøre de kommunale forskelle mindre, burde man i stedet gentænke hele systemet fundamentalt, og på den baggrund kan vi desværre ikke stemme for forslaget.

Kl. 11:02

Formanden (Søren Gade):

Tak for det. Der er en enkelt kort bemærkning. Fru Charlotte Broman Mølbæk, Socialistisk Folkeparti. Værsgo.

Kl. 11:02

Charlotte Broman Mølbæk (SF):

Tak for det. Og tak for talen, om end vi nok ikke lige er helt enige. Man kan jo sige, at når det gælder sundhedsområdet ude i kommunerne, så er der jo faktisk ikke frit forhandlingsrum for, hvilken hjælp man vil tilbyde. Der er faktisk nogle meget præcise retningslinjer for, hvordan man skal tilbyde eksempelvis intravenøs behandling. Der er også noget i forhold til genoptræningsforløb bagefter. Så på den måde har man ikke bare frit spil på sundhedsområdet, sådan som man har det på handicapområdet. Det er bare en oplysning til ordføreren.

Men jeg bed også mærke i, at ordføreren sagde, at det er den enkelte kommunes afgørelse. Kunne man ikke med rette sige, at det er det enkelte menneskes afgørelse? Det handler om det her menneske, der prøver at leve et liv på nogenlunde ordentlige vilkår, som alle andre mennesker; det er mennesker, der lever med handicap. Er det ikke det menneskes afgørelse og ikke kommunens afgørelse?

Kl. 11:03

Formanden (Søren Gade):

Ordføreren.

Kl. 11:03

Katrine Daugaard (LA):

Det er i hvert fald vores holdning, at det enkelte menneske skal have et større frit valg, i forhold til hvor vedkommende får sine velfærdsydelser fra, end man har i dag. Men man kan jo ikke sige, at det er op til det enkelte menneske, altså at vi bare åbner statskassen, og så er der frit slag, i forhold til hvilken levestandard det enkelte menneske ønsker at have.

Altså, der skal jo være rimelighed i det, og der synes vi da, at det er helt rimeligt, at man stiller nogle krav og forsøger at gøre området ensartet. Vi synes faktisk, det er vigtigt, at vi som politikere tager debatten om, hvad niveauet skal være.

Kl. 11:04

Formanden (Søren Gade):

Fru Charlotte Broman Mølbæk.

Kl. 11:04

Charlotte Broman Mølbæk (SF):

Nu er det jo ikke, fordi der er sådan en statskasse, der står åben, og så går borgeren ind og vælger alle de ting, man gerne vil. Når de borgere har fået en ydelse i en kommune, er det efter et møjsommeligt samarbejde med kommunen, grundige undersøgelser, dokumentationskrav, og jeg skal give dig, skal jeg. Undskyld, ordfører. Det er bare for at sige, at der har været en lang visitationsproces, så det kan med rette siges, at når der er lavet den vurdering ud fra den enkelte borgers behov, så kan man jo ikke sige, at det behov ikke er gældende, bare fordi borgeren bor i en anden kommune.

Kl. 11:05

Formanden (Søren Gade):

Ordføreren.

Kl. 11:05

Katrine Daugaard (LA):

Jo, det kan man godt, for det er jo også givet borgeren ud fra prioriteringerne på området i den kommune, man boede i. Og flytter man til en anden kommune, hvor de prioriterer det område langt lavere, så er det da urimeligt over for alle de handicappede, der i forvejen bor i det område, at man kommer med meget hjælp fra en anden kommune og trækker den hjælp med over, når det ikke gælder for resten af den kommunes borgere.

Kl. 11:05

Formanden (Søren Gade):

Tak for det, og der er ikke flere korte bemærkninger. Så vi siger tak til fru Katrine Daugaard fra Liberal Alliance. Jeg byder nu velkommen til hr. Peder Hvelplund fra Enhedslisten.

Kl. 11:06

(Ordfører)

Peder Hvelplund (EL):

Tak for det, formand, og tak til Socialistisk Folkeparti for at fremsætte det her særdeles vigtige forslag. Det er jo også et forslag, som vi tidligere har drøftet her i Folketingssalen, og det understreger jo bare behovet for, at vi bliver ved med at tage debatten, fordi vi stadig væk står med et uløst problem. Det fundamentale problem, som SF peger på med det her beslutningsforslag, er jo, om det er rimeligt, når man som borger flytter fra én kommune til en anden, at man så ikke kan få den samme hjælp, som man er visiteret til. Og jeg synes jo, at det grundlæggende og indlysende svar på det spørgsmål er, at selvfølgelig er det ikke rimeligt, for der er jo ikke nogen, der bliver raske eller får mindre handicap af at flytte over en kommunegrænse. Man vil stadig væk have det samme behov for hjælp.

Når det tilsyneladende er så svært at løse, er det jo, fordi det er en kompleks problemstilling, der handler om finansiering og økonomi. Og jeg tror ikke, at det her er en problemstilling, der løses, ved at man bare prøver at gøre tingene på en mere fleksibel måde eller man finder andre løsninger i forhold til visitation. Det tror jeg også at man kan gøre. Men den fundamentale problemstilling er jo et spørgsmål om økonomi, og der er ikke nogen tvivl om, at det i dag er sådan, at den, der kommer til at betale prisen for det, er den borger, der har brug for hjælp, og det er selvfølgelig ikke rimeligt.

Derfor synes jeg, at det er et særdeles fornuftigt forslag, som SF fremsætter, hvor man i hvert fald garanterer, at i en periode på 2 år er man berettiget til at modtage den hjælp, som man er visiteret til i den tidligere kommune, fordi det netop vil kunne gøre op med den risiko, der er for, at en borger kan føle sig stavnsbundet til en kommune uden at have muligheden for at flytte. Det vil også minimere risikoen for, at man kommer til at deltage i en eller anden form for postnummerlotteri, hvor serviceniveauet i kommunerne ofte er betinget af forskellige økonomiske forudsætninger, der er afgørende for, om en borger har muligheden for at kunne flytte.

Derfor synes jeg også, at det helt afgørende, når vi har de her diskussioner herinde, at vi så også tager en del af ansvaret på os, altså også i forhold til de økonomiske forudsætninger, som vi giver kommunerne. For jeg tror, at det, som mange borgere oplever, når de flytter til en kommune, er, at der er flere og flere kommuner, som har en ret grænsesøgende adfærd, i forhold til hvor langt man kan tillade sig at gå ned i serviceniveau. Det kan vi jo se på de afgørelser, der har været ved Ankestyrelsen, altså at man ikke bare er grænsesøgende, men at man ofte også går over grænsen. Og det er jo et udtryk for, at kommunerne er ekstremt presset på deres økonomi.

Derfor bliver jeg også lidt bekymret, når jeg hører repræsentanter for regeringspartierne sige, at med den kommuneaftale, der her er indgået, forventer man, at så vil problemstillingen være løst, eller at der i hvert fald vil være taget væsentlige skridt i retning af at få løst problemstillingen. Det er absolut ikke det indtryk, jeg har af den aftale, der ligger. Og jeg synes, at det igen viser, at vi her fra Christiansborgs side ikke er villige til at tage det ansvar på os i forhold til at sikre, at der er rimelige vilkår for kommunerne til at kunne løse den opgave, som vi beder dem om at løse, i forhold til at dem, der kommer til at betale regningen, bliver brugerne af det specialiserede socialområde; det bliver de handicappede, fordi kommunerne simpelt hen ikke har den tilstrækkelige økonomi til at løse opgaven.

Men som sagt synes jeg, at det forslag, som SF her har fremsat, er et glimrende forslag. Der er ingen, der bliver kureret af at flytte over en kommunegrænse. Man skal selvfølgelig stadig have retten til at kunne få hjælp, og det er det, som SF's forslag her er med til at sikre, altså at der i hvert fald bliver en periode på 2 år, hvor man er berettiget til den samme hjælp. På den baggrund kommer Enhedslisten til at bakke op om beslutningsforslaget.

Kl. 11:09

Formanden (Søren Gade):

Tak for det. Der er en enkelt kort bemærkning. Fru Charlotte Broman Mølbæk, værsgo.

Kl. 11:09

Charlotte Broman Mølbæk (SF):

Det vil jeg gerne kvittere og sige mange tak for. Jeg vil også sige, at jeg er meget enig med ordføreren i de betragtninger, han har gjort sig om handicappedes vilkår og om det nøleri, der er i forhold til at levere på det her. Så mange tak for det.

Kl. 11:10

Formanden (Søren Gade):

Ordføreren.

Kl. 11:10

Peder Hvelplund (EL):

Jeg vil kvittere den anden vej og sige, at vi er meget enige, og jeg synes, det er godt, at SF igen har fremsat det her beslutningsforslag, for den eneste måde, vi får ændret det her på, er konstant at blive ved med at opretholde presset og fortsætte kampen for, at også handicappede og brugere af det sociale specialiserede socialområde kan få en rimelig og anstændig hjælp.

Kl. 11:10

Formanden (Søren Gade):

Der er ikke flere korte bemærkninger. Så vi siger tak til hr. Peder Hvelplund fra Enhedslisten. Jeg byder nu velkommen til fru Lotte Rod fra Radikale Venstre.

Kl. 11:10

(Ordfører)

Lotte Rod (RV):

Tak for det, formand, og tak til SF for at fremsætte det her forslag. Jeg forstår godt SF's utålmodighed. Der er jo noget lidt mærkeligt i, at alle Folketingets partier undtagen Liberal Alliance, som jeg lige husker det, var med til at lave en fælles beretning om, at der skal indkaldes til forhandlinger, og at der så ikke er blevet indkaldt til forhandlinger. Så jeg kan godt forstå, at man mister tålmodigheden og forsøger at rejse det på en anden måde.

Jeg synes, at der fra forskellige ordførere er blevet sagt mange vigtige ting i dag. På den måde er det jo dejligt. Jeg er jo ny socialordfører, og jeg har oplevet det her med at komme ind i et rum, hvor man kan mærke, at alle ordførere for alle partier brænder for at ville gøre det bedste. Til gengæld synes jeg måske også, at der i dag lidt er opstået sådan en diskussion, som jeg også har hørt før. Og det, som jeg fra radikal side vil byde ind med i debatten i dag, vil måske være, at det altså ikke må blive sådan noget med, at det så er alle os folketingsmedlemmer, som kritiserer kommunerne. For jeg synes, at vi glemmer en ting i den ligning, og det er jo, at det er os som folketingsmedlemmer og regering, som har ansvaret for de økonomiske rammer, som kommunerne har til at få det til at ske.

Derfor synes jeg, at vi på den ene side skal have den debat, som ministeren også lægger op til: Hvor ligger ting henne? Der er tilbud, der er så specialiserede, at det skal ligge et eller to steder i vores land. Så er der nogle tilbud, som er så specialiserede, at det giver mening, at de er på regionalt niveau, og så synes vi i Radikale Venstre, at det jo burde følge deraf, at det så også lå i regionerne. Og så er der alt det andet, som giver mening er tæt på, hvor man bor, og som derfor skal ligge i kommunerne. Det mener jeg er en meget vigtig diskussion, og derfor synes jeg også, det er enormt vigtigt, at ministeren tager det op.

Det må bare ikke stå i vejen for den anden diskussion, som så handler om, at vi herinde i salen ikke bare skal skyde på kommunalpolitikerne. Jeg har lige selv været til økonomisk gennemgang i en af Danmarks meget veldrevne kommuner sammen med vores byrådsmedlem, fordi jeg i lang tid har stillet de her spørgsmål: Vi går altid og fortæller hinanden, at vi sætter flere og flere penge af til velfærd, så hvorfor er det så, at der ikke er flere pædagoger? Hvorfor er der ikke flere lærere? Hvorfor bliver der skåret ned overalt i vores velfærd? Hvor forsvinder vores penge hen? Og vi er jo der, hvor det selv i en af vores virkelig veldrevne kommuner ikke er sådan, at byrådspolitikerne lige nu sidder og siger: Jeg brænder for det her, og det er det, vi går i gang med. Deres virkelighed er, at de skal spare, og at de dermed faktisk også skal spare på det, de brænder for. Og så er der altså ikke ret meget politisk plads til at prioritere de ting, man vil. Ud over at i det her tilfælde de handicappede kommer i klemme, synes jeg også at det er et alvorligt problem for vores demokrati, hvis man som kommunalpolitiker faktisk ikke kan få lov til at gøre det, man brænder for.

Det har jeg brug for at sige i dag både til den diskussion, men i virkeligheden også til de næste, vi får. Vi skal simpelt hen ikke ende i sådan en situation, hvor vi bare slår på vores kollegaer i byrådene rundtomkring. Jeg mener, at pilen peger tilbage på os som Folketing og regering i forhold til rent faktisk at prioritere, at kommunerne har muligheden for at gøre det, som vores kommunalpolitikere også brænder for. Og de brænder jo lige så meget for socialområdet, som vi gør herinde i dag.

Derfor vil det være mit og Radikale Venstres ønske, at vi følger op på det her. Jeg vil spørge SF's ordfører, om det måske kunne være en mulighed, at vi laver en beretning, og at vi får ind i den beretning – ud over at prøve at få de forhandlinger, som SF lægger op til – at vi fra Radikale Venstres side vil være meget interesseret i faktisk at undersøge, hvad det er, der står i vejen for, at borgere får den hjælp, de har brug for, sådan at vi ikke kommer til at lave lappeløsninger, men faktisk tager fat der, hvor det reelle problem er.

Kl. 11:14

Formanden (Søren Gade):

Tak for det. Der er en enkelt kort bemærkning. Fru Charlotte Broman Mølbæk fra Socialistisk Folkeparti, værsgo.

Kl. 11:14

Charlotte Broman Mølbæk (SF):

Tak for ordførertalen. Tak for at bringe det perspektiv ind. Det synes jeg faktisk er vigtigt. Men jeg synes nok ikke, at jeg har hørt sådan noget med, at nu tæsker vi på kommunerne – i hvert fald ikke i dag, og det har i hvert fald ikke været vores intention at gøre det. Jeg er selv tidligere kommunalpolitiker, min kæreste er kommunalpolitiker, og i virkeligheden har vi ret tæt kontakt med vores kommunale politikere i SF. Jeg mener ligesom ordføreren, at pilen peger tilbage på os, når vi har nogle strukturelle udfordringer, og det er lige præcis det, vi forsøger at adressere i det her. Tidligere har SF også været ude at snakke om, hvordan vi kan sikre en mere bæredygtig økonomi, også for kommunerne, når det handler om det specialiserede socialområde. For det er rigtigt, som ordføreren siger, at der er meget, meget lidt handlerum derude efterhånden, fordi de er så pressede. Så det er også et perspektiv, som vi også bør tage et ansvar for.

Dog mener vi alligevel, at det her er et lille, pragmatisk forslag, som jo ikke giver dem ret til for evigt at have den samme ydelse, men at de trods alt i en overgangsperiode kan være sikret, at de ikke bare får hevet deres livsgrundlag væk. Det er jo i virkeligheden det, vi lægger op til. Men vi arbejder også meget gerne med en beretning. Vi er ikke firkantede.

Kl. 11:15

Formanden (Søren Gade):

Ordføreren.

Kl. 11:15

Lotte Rod (RV):

Jeg kunne bare godt være bekymret for, at hvis man bare laver den her model, vil der jo, sådan som det fungerer i dag, være kommuner, som så bare vil være tvunget til at spare på noget andet. Så jeg ved ikke, om det her løser det grundlæggende problem, der er. Derfor vil jeg egentlig gerne have nogle generelle forhandlinger om, hvordan vi undgår, at borgere oplever det, som de gør i dag, nemlig at de ikke kan få lov til at få deres hjælpemidler med. Og måske kan vi gøre det på en bedre måde.

Når jeg tog det her med kommuneøkonomien op, var det, fordi der helt konkret var en ordfører, der sagde: Kommunerne magter ikke opgaven. Og Liberal Alliances ordfører spurgte til, om vi ikke bare skulle lægge det ind i Folketinget. Så er det bare, jeg tænker: Inden man lige sådan bilder folk ind, at alt bliver bedre af at lægge det ind i Folketinget, så tænker jeg, at med den økonomiske politik, som Liberal Alliance fører, ville det blive et utrolig lavt niveau, selv om man lagde det i Folketinget.

Kl. 11:16

Formanden (Søren Gade):

Fru Charlotte Broman Mølbæk.

Kl. 11:16

Charlotte Broman Mølbæk (SF):

Det er måske heller ikke lige et udtryk for SF's holdning, i hvert fald i det her. Men jeg vil også prøve at anfægte det synspunkt, at det bare i sig selv vil være udgiftsdrivende, at den borger får lov til at beholde den hjælp, som vedkommende er visiteret til. Der er jo lavet en faglig vurdering og grundig undersøgelse, inden man har fået den hjælp. Så hvordan kan det være ekstra udgiftsdrivende? I virkeligheden er det jo i strid med den servicelovgivning, vi har, og den formålsparagraf, vi har, hvor det faktisk handler om borgerens behov og ikke kommunens økonomi.

Kl. 11:17

Formanden (Søren Gade):

Ordføreren.

Kl. 11:17

Lotte Rod (RV):

Men det er også lige netop argumentet for, at jeg synes, det giver god mening at prøve at undersøge, hvordan vi kan lave en bedre model. For der er mennesker, der kommer i klemme i dag. Omvendt synes jeg også, ministeren argumenterer meget rigtigt for, at hvis man bare gør det, der ligger i forslaget her, så vil der jo være nogle kommuner, som bare vil ende med at spare et andet sted. Og så er jeg ikke sikker på, at det i sidste ende er blevet bedre for alle.

Kl. 11:17

Formanden (Søren Gade):

Tak for det. Der er ikke flere korte bemærkninger. Vi siger tak til fru Lotte Rod fra Radikale Venstre, og jeg byder nu velkommen til hr. Torsten Gejl fra Alternativet.

Kl. 11:18

(Ordfører)

Torsten Gejl (ALT):

Tak, formand. Alternativet støtter forslaget, og det har også været endevendt og drejet så meget, som det faktisk også har fortjent indholdsmæssigt, at jeg tror, at de fleste, der har fulgt den her debat, har styr på, hvad det handler om. Så jeg vil også lige komme med en anden type refleksion.

Jeg sad og kiggede på dagens program her i Folketinget. Der er seks beslutningsforslag. De vil alle sammen blive stemt ned af regeringen. Det ved vi. Det er helt 100 pct. sikkert. Jeg tror, det er ud af 103 – jeg tror, det er ca. 103 beslutningsforslag, der er her i forårssæsonen; jeg er ikke helt sikker på tallet. Jeg ved ikke, om der overhovedet er nogen af dem, der bliver vedtaget; måske et par stykker. Og der er det, jeg tænker: Når vi kan fremsætte så mange beslutningsforslag, hvoraf der ikke er nogen, der er blevet vedtaget, hvordan kan vi dog være så ringe? Altså, hvordan kan vi dog have fået så stor en hjerneblødning, at så mange partier kan foreslå så mange ting, som ikke har en jordisk chance for at blive vedtaget? Det her er foreslået af SF. De har i de sidste 3 år fået masser af ting igennem, er kommet med masser af forslag til finanslove, til forhandlinger af alle slags og har fået masser og masser af forslag igennem. Og lige pludselig er det stort set umuligt også for SF. Jeg ved ikke, om det er lykkedes enkelte, enkelte gange at få noget som helst igennem.

Det er jo, fordi der er den her regel i Folketinget om, at beslutningsforslag er regeringen imod pr. definition. Det er noget af det, som jeg synes er en af de allerværste knaster for en god politisk dialog mellem Folketinget og ministerierne. Det er, som om der altid er en undersøgelse, som er i gang, som betyder, at man ikke kan vedtage beslutningsforslaget, eller også er der lavet noget af det, eller også var der en kommunal aftale i går osv. Altså, det er, som om der er et eller andet kontor, regeringskontor, hvor man er specialister i at sidde og frembringe konstruerede argumenter for at få det til at lyde, som om gode forslag ikke skal blive til noget.

Derfor ville jeg ønske, at man en gang imellem ville møde sådan et forslag og sige: Godt tænkt; det er jo fuldstændig rigtigt; selvfølgelig skal de her mennesker med handicap ikke opleve, at de kommer til en ny kommune, og så risikerer de at få noget hjælp taget fra dem eller at få reduceret deres service – i stedet for at man skulle til at argumentere imod det med en eller anden kommunal aftale i går, der sandsynligvis knap nok hælder penge nok i det hul, der er i forvejen, til, at det vil gøre nogen nytte, for det gør det jo formentlig ikke. Tænk sig en generøsitet, vi vil opleve, hvis det er sådan, at regeringen engang imellem siger: Det der var sgu rigtigt tænkt; den får I æren af.

Det, man oplever, er i stedet for, at man modner et forslag, og så på et tidspunkt fremsætter regeringen det, som om det var noget, de selv havde fundet på. Det giver jo også en eller anden mening i forhold til at fremsætte beslutningsforslag, hvis man er ligeglad med, hvem der får æren. Men nogle gange kunne man jo godt tænke sig at opleve den dejlige fornemmelse, det er, når man foreslår noget, som er godt, og som bliver vedtaget, og som kan bruges, også selv om man er i opposition. Ellers bliver det også lange år.

Så jeg vil bare lige bruge den her korte tale til at sige, at jeg tror, vi skal revitalisere den demokratiske debat i Folketinget, bl.a. ved at begynde at sikre, at de forslag, der er knaldgode, og som kan træde lige ind og blive til politik, bliver accepteret en gang imellem. Jeg ved ikke, om ministeren har hørt noget af det, for ministeren har siddet og snakket under hele min tale. Men jeg vil prøve at gentage det igen. Jeg kommer dog ikke til særlig mange af de møder, der er i ministerierne, hvor alle socialordførerne skal snakke sammen, for jeg synes, det er lidt bagvendt, at man skal stå her og kan komme med så gode forslag, det skal være, uden at få dem vedtaget, og så kan man sidde og blomstre i et ministerium med sine gode idéer bagefter og lade, som om alting er fedt.

Formand, det var det, jeg havde at sige til det her forslag den her gang.

Kl. 11:22

Formanden (Søren Gade):

Tak for det. Der er foreløbig to korte bemærkninger. Først er det fru Charlotte Broman Mølbæk fra Socialistisk Folkeparti. Værsgo.

Kl. 11:22

Charlotte Broman Mølbæk (SF):

Tak til ordføreren, og tak for en tale, som jeg også godt kan mærke rammer lidt herinde. Det er også bare megaærgerligt, at det her med de gode intentioner og hårde arbejde, man lægger i det, hele tiden skal falde til jorden, fordi der sidder en regering, som har relativt døve ører. Og i dag er jeg relativt nedslået i modsætning til sidste år, hvor vi behandlede det, og hvor der faktisk var rigtig stor opbakning vidt og bredt. Hvad er der sket på 1 år? Er det bare, fordi man har skiftet regeringen ud og man nu har dannet fælles front, og så bygger man mure op omkring sig selv? Eller kunne det tænkes, at vi bare sammen kunne begynde at finde løsningerne? Som jeg har sagt tidligere, er jeg ikke firkantet, og vi er ikke firkantede i SF, det behøver ikke absolut at være det her forslag, men skal vi ikke bare begynde at prøve at tage skridtene, der kan gøre en forskel for mennesker med handicap, så de kan leve med lidt mere værdighed i det her land?

Kl. 11:23

Formanden (Søren Gade):

Ordføreren.

Kl. 11:23

Torsten Gejl (ALT):

Jo, et kæmpestort jo. Og jeg oplever også, at magtfuldkommenheden er blevet større under denne regering, og det er også derfor, at vi måske mere, end vi har gjort i mange perioder, diskuterer det her med demokratisk underskud. Det drejer sig om magt, der ryger fra udvalgene og over i ministerierne, osv. osv., og det tror jeg vi skal snakke rigtig, rigtig meget mere om, for det er desværre den forkerte vej, det går, i forhold til at give plads til gode idéer.

Kl. 11:23

Formanden (Søren Gade):

Så går vi videre i spørgerrækken. Fru Anni Matthiesen fra Venstre.

Kl. 11:23

Anni Matthiesen (V):

Tak. Og tak for ordførertalen, selv om det jo var en gang skældud til regeringen og regeringspartierne. Jeg kan sagtens sætte mig ind i frustrationen hos et oppositionsparti, i forhold til at man ikke synes, man kommer nogen vegne, men nu har jeg været herinde i mere end 11 år, og jeg må være ærlig og sige, at jeg tror, man nogle gange skal prøve at kigge indad. Altså, der er altid tre fingre, der peger mod en selv, når man peger på andre.

Jeg tænker også, at der lidt er en tendens til – hvis vi skal tage den drøftelse – at man tager de samme beslutningsforslag, næsten, op af skuffen og genfremsætter dem uden måske at have arbejdet så meget med det i mellemtiden. Og så vil jeg være ærlig og sige, at der vel er steder, hvor man godt kan genkende sine fingeraftryk, også selv om man sidder i opposition, og se, at det også bliver til virkelighed. Er det ikke noget, som Alternativets ordfører trods alt vil give mig ret i?

Kl. 11:24

Formanden (Søren Gade):

Ordføreren.

Kl. 11:24

Torsten Gejl (ALT):

Jo, det vil jeg. Det er klart, at når jeg skal sige det på den måde, bliver det måske lidt firkantet, og det er egentlig ikke en kritik mod den siddende regering; det er en kritik mod systemet. For jeg har under alle de regeringer, hvor jeg har siddet herinde, oplevet det der med, at man ikke må få noget igennem som opposition – det er et no-go. Og det er det, jeg synes vi skal løsne op. Jeg tror, det ville gavne alle, og jeg tror, det ville gøre, at jeg ville komme over i ministeriet med en anden glæde og endnu flere idéer og en ny samarbejdsvilje, hvis det var sådan, at jeg oplevede, at det, jeg faktisk kan, også er noget, jeg får lov til at gennemføre.

Så er det rigtigt, at det tit er de samme ting, men det her forslag er jo godt. Nogle gange tænker man: Jeg kom med noget, der er rigtig godt; jeg kan ikke forstå, hvorfor det ikke blev vedtaget; jeg synes bare, der blev talt udenom, så jeg kommer altså med det igen. Der er måske nogle enkelte forslag, som har været genfremsat mange gange, men jeg kan faktisk godt forstå det der med, at man kommer igen, når man faktisk synes, at det, man kom med, var godt.

Kl. 11:25

Formanden (Søren Gade):

Fru Anni Matthiesen.

Kl. 11:25

Anni Matthiesen (V):

Nu skal jeg ikke begynde at finde eksempler frem, men jeg kan jo sige, at da jeg selv sad i opposition, var der nogle beslutningsforslag, som godt nok krævede, at man holdt nogle kaffemøder og tog nogle snakke osv., også med andre partier end dem, man normalt tog kaffemøder med, hvilket var med til, at, hov, nu flyttede man noget. Jeg skal ikke bestemme, hvordan man gør tingene i oppositionen nu, men jeg siger bare, at jeg tror og håber, at man trods alt kan genkende sine fingeraftryk, selv om man sidder i opposition.

Kl. 11:26

Formanden (Søren Gade):

Ordføreren.

Kl. 11:26

Torsten Gejl (ALT):

Det kan man også en gang imellem, og det med en kaffesnak er altid fint. I det her tilfælde er det SF, der har fremsat forslaget. Vi kender deres holdning, og vi støtter det til hver en tid. Man kunne godt lige have koordineret det og skabt en fælles platform at tale ud fra. Her støtter vi det, for vi ved godt, hvad det handler om, men det er altid en god idé, når man vil fremsætte et beslutningsforslag, at høre, om der er nogen, der har lyst til at være med, og sprede ejerskabet, også i forhold til debatten i salen.

Kl. 11:26

Formanden (Søren Gade):

Tak for det. Der er ikke flere korte bemærkninger, og så siger vi tak til hr. Torsten Gejl fra Alternativet. Jeg byder nu velkommen til hr. Kim Edberg Andersen fra Nye Borgerlige.

Kl. 11:26

(Ordfører)

Kim Edberg Andersen (NB):

Tak for det, formand. Tak til SF for et godt forslag, som Nye Borgerlige kommer til at støtte. I dag lige nu står jeg for gang nr. 100 heroppe og skal holde en ordførertale, så jeg skal op og have kage og fejre det lige om lidt, så det har været med stor længsel. Jeg er glad for, at det er i det udvalg her, for det udvalg her, til trods for at jeg køber fuldstændig ind på, at beslutningsforslaget bliver stemt ned, er et af de udvalg, hvor jeg kan mærke vi alle sammen faktisk vil det rigtige sted hen. Så er spørgsmålet, hvordan vi kommer derhen. Jeg har så også fået at vide, at det er en ny rekord, så jeg troede, at flagene var oppe på grund af det. Vi er jo et faktabaseret parti, så er der nogen, der, som formanden ville sige, gør indsigelse mod det, kan de skrive en mail, men ellers anser vi det for vedtaget.

I forhold til forslaget vil jeg sige, at jeg tror, at intentionen er den rigtige. Jeg tror ikke, det løser noget, for jeg tror, vi skal kigge et andet sted hen, men i Nye Borgerlige kommer vi til at støtte det, for jeg er bange for, at den løsning, som jeg tror der skal til, ikke bliver vedtaget, og derfor er det vigtigt, at vi i hvert fald giver dem et fripas på 2 år, når man skifter, så man har tid, efter man er flyttet til en kommune, til at fokusere på først på at flytte ind og falde til og så derefter forholde sig til serviceniveauet i kommunen. Jeg tror, vi skal kigge et andet sted hen, for ministeren har også ret i i forhold til det med kommunal selvbestemmelse, at det skal vi også passe på med at blande os i, så måske skal vi kigge et andet sted hen. Måske skal kommunerne slet ikke have selvbestemmelse på handicapområdet. Måske er det, fordi vi har delt nogle områder ud til kommunerne, hvor nogle kommuner vil kunne løfte dem – København, Aalborg og Aarhus, store kommuner. Jeg kommer fra en lillebitte kommune, hvor ganske få mennesker med handicap kan vælte et budget fuldstændig, og derfor bliver kommunen jo nødt til at tænke i kroner og øre i stedet for serviceniveau. Man kassetænker, bliver tvunget ud i det, og det er jo ikke kommunernes skyld, det er ikke sagsbehandlernes skyld, det er bare virkeligheden, det er sandheden ude i en kommunal forvaltning i nogle kommuner.

Så måske skal vi lige om lidt løfte det her op og så sige, at der simpelt hen er nogle områder, som vi bliver nødt til at lægge op statsligt for at sikre, at alle handicappede i alle kommuner får et ordentligt serviceniveau. Og så løste vi også det her problem med, at man ikke skulle være bekymret for, om man mistede sine ydelser, fordi man lige pludselig flyttede til en kommune og derved også de facto, som vi giver ordføreren ret i, bliver stavnsbundet, og det er ikke i orden – det er ikke i orden. Det er mennesker, der i forvejen har rigeligt på deres tallerken at tænke over, og det kunne vi jo ændre her i Folketingssalen, altså om det var et område, som skulle fjernes fra den kommunale selvbestemmelse og så komme ind under regionen eller, allerhelst komme ind under Folketinget.

Så i Nye Borgerlige er vi glade for forslaget, og vi kommer til at støtte det. Vi tror ikke, det er løsningen, men lidt har også ret, og jeg tror i hvert fald, det her er lidt på den rigtige vej. Så håber vi, vi får det samme på ældreområdet, når de ældre flytter kommune og mister deres rollator, eller hvad det kan være, for den skal de aflevere, når de flytter fra den ene kommune. Det er, som om de bliver magisk raske på Kombardo-turen til Nordjylland. Så der er nogle ting, og det ved vi godt, og det er nok bare et spørgsmål om, at vi skal have lavet reglerne bedre helt generelt, og det skal vi gøre på tværs af Folketinget, og så må den til enhver tid siddende regering for min skyld tage al den ære for det, de vil efterfølgende. Det betyder ikke noget for mig, hvis navn der står på sedlen, bare det er den rigtige løsning.

Vi takker for forslaget og kommer til at støtte det.

Kl. 11:30

Formanden (Søren Gade):

Tak for det. Der er foreløbig to, der har korte bemærkninger. Fru Charlotte Broman Mølbæk, Socialistisk Folkeparti, værsgo.

Kl. 11:30

Charlotte Broman Mølbæk (SF):

Mange tak for talen, og mange tak for opbakningen. Jeg deler i virkeligheden også ordførerens betragtninger af, at vi er ude i noget større for at løse det reelle problem, som jo i virkeligheden handler om, at man netop ikke tog stilling til, hvad søren der skulle ske med hele handicapområdet, da man lukkede amterne ned. Man lavede ikke den specialeplanlægning og sørgede ikke for, at der var en bæredygtig økonomi i de mange forskellige kommuner, som har meget forskellige forudsætninger for at kunne løfte alle de forskellige specialiserede tilbud. Det siger sig selv, at det skulle gå galt, og nu står vi her, hvor det er gået galt. Og i SF er vi sådan set også positive, i forhold til om man skal flytte dele af området andre steder hen. Men i virkeligheden har jeg også sonderet terrænet lidt, og det ser ikke lige umiddelbart ud, som om at der er et flertal for det. Så det her er et udtryk for en pragmatisk tilgang, hvor man siger: Hvordan kan vi så begynde at stille nogle borgere bare en smule bedre i det system, vi har? Så det er det, det er et udtryk for, og jeg takker igen for opbakningen.

Kl. 11:31

Formanden (Søren Gade):

Ordføreren.

Kl. 11:31

Kim Edberg Andersen (NB):

Selv tak. I Nye Borgerlige støtter vi altid gode forslag, og det her er et godt forslag.

Kl. 11:31

Formanden (Søren Gade):

Ønsker spørgeren andet spørgsmål? Så går vi videre i rækken. Fru Anni Matthiesen, Venstre, værsgo.

Kl. 11:32

Anni Matthiesen (V):

Tak. Tak for ordførertalen, og tak for, at Nye Borgerliges ordfører melder så klart ud, at Nye Borgerlige egentlig, som jeg kan forstå det, ønsker, at hele handicapområdet skal flyttes til staten. Kan ordføreren på en eller anden måde så sige, hvor meget der skal det? Jeg tænker, at der jo er rigtig mange tusindvis af børn, der får hjælp i skoletiden og får ekstra støtte osv., og som f.eks. de lokale PPR'er er inde over.

Er der nogen grænser, eller er det alle, der har brug for hjælp, der pludselig rent ud sagt skal styres, formentlig fra ministeriet? Eller hvad tænker Nye Borgerlige?

Kl. 11:32

Formanden (Søren Gade):

Ordføreren.

Kl. 11:32

Kim Edberg Andersen (NB):

Mener Nye Borgerlige, at det kun skal være Folketinget, der bestemmer ude i hver enkelt krinkelkrog på alle områder? Nej, det mener vi ikke. Jeg synes også, at det var lidt en stråmand, når man begyndte at sammenligne antallet af elever i klassen med, om handicappede får den hjælp fra kommune til kommune, som de gør. Det mener jeg er lidt en stråmandsdiskussion.

Men vi ved bare, at der faktuelt er en problemstilling med nogle af de allerallersvageste borgere. Vi ved bare, at der nogle gange er meget, meget dyre borgere for kommunalbestyrelserne rundtomkring. Jeg er selv fra Rebild Kommune, hvor vi fik panik i stemmen, hvis vi lige pludselig så, at vi fik to voksne med handicap ind, fordi det var så store beløb. Så enten skal man gentænke, om kommunerne skal være så små, at de har en mulighed for det, eller også skal man til at gentænke, om der er nogle områder, hvor vi bare bliver nødt til at tage ansvar og sige, at vi er den eneste institution i staten, der er stor nok til at sikre, at alle får lige vilkår. Jeg mener, at skoler og kunstgræsplæner ligger fint ude i kommunalbestyrelserne.

Kl. 11:33

Anden næstformand (Jeppe Søe):

Der fik ordføreren lige lidt ekstra tid, fordi vi lige skulle have noget at snakke om her ved formandsstolen. Men nu er der det andet spørgsmål til fru Anni Matthiesen.

Kl. 11:34

Anni Matthiesen (V):

Tak for det. Det betrygger mig lidt. Det er jo bare, fordi man står på talerstolen og siger, at man mener, at alt, der vedrører en eller anden form for handicap, skal flyttes til statslig styring, fordi man ikke er tilfreds med den måde, som det er på lige nu i kommunerne. Jeg håber også bare, at vi kan få snakken, for jeg er faktisk enig, i forhold til når det gælder de helt, helt særlige specielle områder. Der kan det som kommune være svært at håndtere de ting i dag, for den måde, det foregår på i dag, kommer rent ud sagt heller ikke de handicappede til gavn.

Men det er også mere noget med, hvor det så er, man skal sige: Det her hører til kommunerne, og det her hører så til staten. Der må jeg jo være ærlig og sige, at der er steder, synes jeg, hvor det er utrolig vigtigt, at man håndterer tingene i nærområdet. Så det er jo egentlig det, jeg måske godt kunne tænke mig at få ordføreren til at sige lidt mere om. Altså, hvor synes man så, skellet skal gå?

Kl. 11:35

Anden næstformand (Jeppe Søe):

Ordføreren.

Kl. 11:35

Kim Edberg Andersen (NB):

Nu er der rigtig mange ting, politikere blander sig i i det danske samfund. Så det er jo svært lige at stå og ridse dem alle sammen op her og så sige, hvor skellet skal gå. Nu er tiden heldigvis gået, så jeg kan bare snakke løs. Så vi tager den fra A.

Virkeligheden er, at Nye Borgerlige er et parti, der generelt går ind for decentralisering. Vi synes, der er utrolig meget vundet, ved at vi kan få involveret de lokale borgere nogle steder. Men vi er også et parti, der også bare accepterer, at nogle ting kan være komplekse. Vi behøver ikke engang at snakke om penge. Vi kan også bare snakke om viden om, hvordan specielle sygdomme eller handicap skal behandles bedst muligt.

Nå, nu kan jeg se, at formanden har sat taletid  på alligevel. Det startede på nul, er jeg sikker på. Men ordføreren ved, hvor jeg vil hen. Der er nogle ting, der er meget komplekse, og ja, det er en stor snak, vi skal have, og jeg håber, at vi samlet her i Folketinget kan begynde at lave de snit, for jeg tror, at de er nødvendige.

Kl. 11:35

Anden næstformand (Jeppe Søe):

Dermed tak til ordføreren. Der er ikke flere spørgsmål. Den næste  og sidste ordfører er ordføreren for forslagsstillerne, fru Charlotte Broman Mølbæk. Værsgo.

Kl. 11:36

(Ordfører for forslagsstillerne)

Charlotte Broman Mølbæk (SF):

Tak for det. Der er blevet nævnt flere gange, både af ministeren og regeringspartierne, at der nu kommer den her virkelig gode kommuneaftale, der løser mange ting. Så har jeg lige brug for, at vi tager fat i nogle fakta omkring den kommuneaftale. For fakta er, at man, hvis man vil have status quo økonomisk set, altså ikke en mertildeling, så skulle have leveret 2,7 mia. kr. ud fra de udgifter, kommunerne har haft. Den her aftale lander på 2,4 mia. kr., og det er de facto en besparelse. Det er den ene ting af det.

Der er også positive elementer i det, og jeg vil også godt anerkende de positive elementer, der er i forhold til merudgiftsydelsen. Det giver rigtig god mening at arbejde videre med lige præcis den, så vi kan få sikret en bedre praksis omkring den. Men meget af det, der står omkring det specialiserede socialområde, er, at man henviser til den rapport, ekspertudvalget med Tranæs har lavet, hvor de er kommet med de første anbefalinger i forhold til en faglig og økonomisk udvikling.  Jeg tror, det er sådan, det hedder.

Hvis man læser i den rapport, er der nul faglighed, som i absolut nul. Anbefalingerne går på én lang række ud på at lægge en vægtning væk fra borgerens behov over i økonomien. Anbefaling 1 er »Øget mulighed for at fastsætte lokale serviceniveauer«: Det er mindre vægt på borgerens behov. Det er stik imod, hvad ministeren sagde på et samråd i starten af det her år, hvor ministeren sagde, at der skulle være nogle nationale kvalitetsstandarder. Anbefaling 2 er »Ændring af servicelovens formålsbestemmelse«. Er I klar over, hvor omsiggribende det er med en mulighed for en større vægtning af økonomien end i formålsbestemmelsen? I Anbefaling 3 anbefaler man at understøtte et øget hensyn til økonomiske hensyn som led i en helhedsbetragtning i Ankestyrelsens behandling af sager efter serviceloven. Anbefaling 8 er »Indførelse af beløbsgrænse for alternative tilbud«, og det er i virkeligheden også i forhold til botilbud, så man i kommunerne kan flytte rundt med borgerne ud fra kommunens økonomi. Det henviser man til i den her kommuneaftale. Ergo kommer man til at tage et større skridt hen imod, at det skal være kommunernes økonomi, der skal være bestemmende, og ikke borgerens behov. Der bliver jeg bare nødt til at sige, at det ikke er den vej, vi i SF vil gå, og at vi simpelt hen ikke kommer til at anerkende den præmis, at det lige præcis er den her kommuneaftale, der kommer til at løse noget af det her.

Desværre skete der ikke det, der burde være sket, sidst vi behandlede det her forslag, og det var, at vi skulle have været indkaldt til forhandlinger. Vi lavede – et helt enigt Folketing – en fælles beretning om, at socialministeren skulle indkalde til forhandlinger. Det er ikke sket, og nu står det hele til at smuldre, og vi får ikke gjort noget ved det her lille forslag, det her lille initiativ, som i virkeligheden skulle stille borgeren bare en my bedre, når man lever med et handicap, og man egentlig gerne vil leve som et frit menneske i et demokratisk samfund, hvad man jo sådan set også er, når man lever med et handicap.

Men sådan er det ikke, og når man så også fortæller om, at man synes, det er så fint, at der er forskellige serviceniveauer i kommunerne, at det er rigtig rart, at man kan have forskellige ting, man kan flytte efter, så tror jeg bare, man tager fejl, hvis man spørger mennesker med handicap. For der er godt nok mange, der har henvendt sig til mig, og som i virkeligheden har udtalt rigtig stor bekymring omkring det at leve med et handicap og faktisk føle sig fuldstændig stavnsbundet, at man ikke kan flytte sammen med en kæreste, man har mødt, at man ikke kan flytte efter et job eller flytte tæt på sine børn, sin familie, ligesom alle andre mennesker i det her samfund kan. Det synes jeg faktisk er et virkelig stort problem.

Så det, som det her også efterlader, er faktisk et spørgsmål på den helt store klinge: Sig mig, hvad er det egentlig vi vil med handicappolitikken her i Danmark? Er vi overhovedet enige i FN's handicapkonvention, som Danmark ratificerede for ret mange år siden? Det var i 1990'erne. Vi har fuldstændig glemt, helt præcis hvorfor det var vi gjorde det, og vi har glemt hele tiden at have et syn på, at man, når man i det her land vokser op med et handicap eller man i løbet af sit liv får et handicap, så skal have nogenlunde lige muligheder for at leve et liv, leve et liv med livskvalitet og ikke bare være spærret inde bag fire vægge og et minimum af hjælp. Så det synes jeg er rigtig bekymrende, og jeg håber virkelig, at vi snart får nogle forhandlinger ovre ved socialministeren, der kommer til at adressere lige præcis den her store udfordring, vi står med.

Vi ser praksisændringer derude, fordi de har svært ved at få økonomien til at hænge sammen, og det her skal heller ikke ses som en kæmpestor kommunebashing, for det er ikke det, det handler om.

Kl. 11:41

Men det handler om, at vi her fra Christiansborg fuldstændig undlader at tage det ansvar, når vi har nogle overordnede strukturelle problemer. Kommunerne og kommunalrødderne har sagt det til os i lang tid. Det, der er KL's svar til os, når vi ikke kommer til at hjælpe dem med det, der i virkeligheden er den store udfordring, er: Vi vil godt have lov til at vægte økonomien højere, hvis I ikke vil hjælpe os med, at vi rent faktisk skal opfylde den lovgivning, der er. Og det er så her, vi er. Så det vil jeg godt pointere meget højt og tydeligt, og jeg håber virkelig, at vi sammen kan bære det videre. For jeg tror faktisk også på, at vi her er en samlet flok, der reelt set vil mennesker med handicap det rigtig godt.

Jeg vil arbejde videre med en beretning. Det hørte jeg at der var flere partier der lagde op til, og så må vi se, hvor langt vi kan nå. Jeg vil absolut også række ud til regeringen og håbe på, at vi kan finde en eller anden form for fælles fodslag. Igen vil jeg også gerne understrege, at det for SF ikke handler om, at det lige præcis skal være det her forslag, vi indfører. Men det er vores bud, og det er i øvrigt også noget, vi har fundet inspiration hos handicaporganisationerne til at fremsætte herinde. Men vi ser gerne andre løsninger, og det håber jeg at vi kan være sammen om og i hvert fald tage sporet videre i det her, så vi ikke kommer til at blive ved med at snakke om gode intentioner, mens folk derude virkelig har det rigtig, rigtig svært.

Jeg skal afslutningsvis huske at sige, at der skulle hilses fra Dansk Folkeparti, der også bakker op om forslaget, og de vil selvfølgelig også blive kontaktet i forhold til en beretning. Med de ord vil jeg afslutte behandlingen af beslutningsforslaget herfra med håbet om, at vi, til trods for at jeg i forhold til det her har oplevet et ret stort tilbageskridt, alligevel på en eller anden måde kan mødes i en beretning.

Kl. 11:43

Anden næstformand (Jeppe Søe):

Der er et par korte bemærkninger. Først er det fru Anni Matthiesen, Venstre.

Kl. 11:43

Anni Matthiesen (V):

Tak for SF's ordførertale. Jeg hører rigtig meget, at forskelligheden i kommunerne er det, der bekymrer SF mest; altså det med, at der jo er forskel på servicen, også på handicapområdet. Jeg kunne godt tænke mig at spørge SF's ordfører direkte: Mener SF, at forskelligheden, i hvert fald på handicapområdet, er et problem? Er der andre områder, hvor SF også tænker, at her har vi for stor forskellighed? Og mit sidste spørgsmål: Betyder det, at SF egentlig tænker, at vi skal nedlægge kommunerne?

Kl. 11:44

Anden næstformand (Jeppe Søe):

Ordføreren.

Kl. 11:44

Charlotte Broman Mølbæk (SF):

Nej, det ville være en vild konklusion at drage på baggrund af min frustrerede tale heroppefra. Som sagt er jeg selv tidligere kommunalpolitiker og tænker, at de kan klare rigtig meget derude. Men når vi vælger konsekvent at overhøre de advarsler, kommunalpolitikerne kommer til os med – jeg ved, at Venstres ordfører også har et bagland, der råber meget højt og tydeligt op; det har vi alle sammen, og det er rigtig svært at få enderne til at mødes – så er det også os, der svigter. Nej, vi skal ikke nedlægge kommunerne, men vi skal blive bedre til at tage det ansvar i stedet for bare at gøre sådan her med hænderne og så ikke prøve at løse de problemer, der rent faktisk er. Hvis de siger derude, at de ikke kan leve op til den lovgivning, der er, må vi enten tage det ansvar på os og sige, at så skal lovgivningen bare være ringere og folk skal stå ringere, eller også bliver vi nødt til at levere det, der har behov for, fordi der er sket nogle forandringer med vores samfund.

Jeg ved ikke, om det var et fyldestgørende svar på spørgsmålet – ellers hjælp mig lige. Så skal jeg nok prøve at se, om jeg kan være mere præcis

Kl. 11:45

Anden næstformand (Jeppe Søe):

Så kan spørgeren hjælpe her.

Kl. 11:45

Anni Matthiesen (V):

Jeg kan jo indlede med at sige, at Venstre tager ansvar – også på det her område – og det er faktisk også måske en af grundene til, vi er gået med i regeringen. Jeg kunne godt tænke mig nu at prøve at vende det lidt rundt og så spørge SF's ordfører: Ser SF's ordfører, at der faktisk nogle steder er blevet for små huller i sikkerhedsnettet på handicapområdet? Er der steder, hvor vi faktisk også – misforstået – giver for meget hjælp og dermed, at der i sidste ende er en mindre kage til fordeling mellem dem, der virkelig har brug for hjælp?

Kl. 11:46

Anden næstformand (Jeppe Søe):

Ordføreren.

Kl. 11:46

Charlotte Broman Mølbæk (SF):

Det kan jeg svare hurtigt på: Nej, det er faktisk ikke nogle eksempler, jeg har oplevet, heller ikke min tid som kommunalpolitiker, eller da jeg arbejdede på socialområdet. Jeg har i virkeligheden kun set en anden udvikling, der gør, at hullerne i nettet bliver større og større, og at tingene handler mere om økonomi. Vi bruger for mange penge på alt det bureaukrati, der er, i forhold til at man vil styre økonomien; alle de der BUM-modeller, hvor man køber af hinanden internt i kommunerne, koster rigtig mange penge. Alle de revisiteringer og dokumentationskrav, som kommunerne kræver af borgerne, tager da utrolig lang tid, og den ekstra revisitering, man laver i den nye kommune, kunne man jo spare, og så lade borgerne beholde den hjælp, de har fået tildelt.

Kl. 11:46

Anden næstformand (Jeppe Søe):

Fru Marlene Harpsøe, Danmarksdemokraterne.

Kl. 11:46

Marlene Harpsøe (DD):

Først vil jeg sige tak til SF's ordfører for en rigtig god tale, som omkranser problemets omfang. Noget af det, som jeg undrer mig dybt over, er det store flertal herinde i Folketinget, der tidligere er blevet enige om en beretning, hvor man rent faktisk forpligter regeringen til at indkalde til nogle forhandlinger, men hvor der så, når der kommer et folketingsvalg og en ny regering, som sidder med et flertal, ikke sker noget. Altså, vi har været valgt siden den 1. november, og jeg ved godt, at det har taget lidt tid for regeringen at finde sine ben og finde sammen i den nye konstellation, men der sker ingenting. De her forhandlinger kommer ikke. Og når man spørger ind til det hos regeringen, får man sådan et tåget svar, hvor man reelt ikke ved, om det er, fordi vi nu har en ny konstellation med en flertalsregering, hvor man kan beslutte tingene selv, og så bliver vi andre ligegyldige. Det i hvert fald lidt min hypotese her. Hvad er SF's hypotese, i forhold til at vi ikke bliver indkaldt til forhandlinger?

Kl. 11:47

Anden næstformand (Jeppe Søe):

Ordføreren.

Kl. 11:47

Charlotte Broman Mølbæk (SF):

Den kan jeg såmænd også meget godt dele. Jeg vil så sige, hvis jeg skal tale ud fra noget selvoplevet, at der måske også er en forskellig praksis på de forskellige områder – jeg sidder på tre forskellige områder under tre forskellige ministre, og der er forskellige praksisser, i forhold til hvordan de inddrager os. Og der kan en opfordring herfra i hvert fald være: Kom nu i gang med at inddrage os langt tidligere.

Jeg vil også sige, at da vi havde et samråd med ministeren i starten af året, var jeg faktisk rigtig glad; jeg var lettet, og jeg synes, ministeren forstod problematikkerne. Jeg synes, ministeren var tydelig og klar, i forhold til hvad det er for nogle problematikker, vi har med at gøre – hvor meget spildtid vi bruger på bureaukrati, i stedet for at vi mere kan bruge tro og love-erklæringer over for borgerne, eller at vi havde nogle nationale standarder, der skulle gøre op med kommunelotteriet. Så jeg var faktisk meget forhåbningsfuld på det tidspunkt, og derfor bliver jeg enormt trist, når det lige pludselig kan ændre sig på den her måde. Jeg havde også et fremragende samarbejde med bl.a. Venstre i sidste periode om lige præcis det her beslutningsforslag.

Kl. 11:48

Anden næstformand (Jeppe Søe):

Spørgeren.

Kl. 11:48

Marlene Harpsøe (DD):

Tak til SF's ordfører for svaret. Jeg må bare sige, at jeg håber, at både SF og Danmarksdemokraterne og vi alle sammen snart bliver indkaldt til nogle drøftelser i Socialministeriet. Jeg tror, regeringen ville gøre det så meget nemmere for sig selv, hvis man rent faktisk indkaldte os til en dialog, ikke i et offentligt forum, men i et lukket rum, hvor vi kan sidde og snakke frit og åbent om tingene, så vi kan finde konkrete løsninger for de her mennesker, som sidder i det her hver dag og er stavnsbundet – i hvert fald i det her tilfælde – til en kommune, som de ikke kan flytte fra. Vi skylder dem at gøre noget.

Kl. 11:49

Anden næstformand (Jeppe Søe):

Ordføreren.

Kl. 11:49

Charlotte Broman Mølbæk (SF):

Det er jeg meget enig med spørgeren i. Og i virkeligheden er det her med at være demokratisk dygtig jo også at repræsentere alle dem, der er valgt for danskerne, og det er vi alle sammen jo. Vi repræsenterer alle danskerne. Så må jeg sige, at det er en bred regering med et snævert flertal, men det er jo først bredde, når man begynder at invitere bredt, så alle dem, som repræsenterer vores befolkning – det må vi jo være det, der i sidste ende er vores allerfornemste opgave – kunne respektere beslutningerne.

Kl. 11:49

Anden næstformand (Jeppe Søe):

Tak til ordføreren for forslagsstillerne.

Da der er ikke flere, der har bedt om ordet, er forhandlingen er sluttet.

Jeg foreslår, at beslutningsforslaget henvises til Socialudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

2) 1. behandling af beslutningsforslag nr. B 55:

Forslag til folketingsbeslutning om mere fleksibel hjælp til borgere med handicap efter det fyldte 18. år.

Af Charlotte Broman Mølbæk (SF) m.fl.

(Fremsættelse 14.03.2023).

Kl. 11:50

Anden næstformand (Jeppe Søe):

Charlotte Broman Mølbæk fra Socialistisk Folkeparti står klar på talerstolen til at give en begrundelse for forslaget. Værsgo.

Kl. 11:50

Begrundelse

(Ordfører for forslagsstillerne)

Charlotte Broman Mølbæk (SF):

Tak. Vi fortsætter med anden del af det forslag, der blev behandlet sidste år, og hvor der er landet en beretning.

Når man fylder 18 år, er det jo en kæmpestor festdag, både for forældrene og for børnene. Nu bliver børnene myndige; de kan stemme, de kan gå i byen, køre bil uden deres forældre – juridisk set være fri af deres forældre. Jubelen hos de unge mennesker er bare ikke til at tage fejl af, for nu skal de erobre verden og flytte så langt væk fra deres forældre som overhovedet muligt.

Kigger man på det gennemsnitlige unge menneske i Danmark, bliver de boende hjemme hos mor og far, til de fylder 21, så helt fri af deres forældre er de nu nok ikke helt klar til at være. For det er alligevel meget rart at bo hjemme lidt endnu, indtil man er klar til at flytte hjemmefra og være rigtig voksen. Nogle flytter tidligt, andre flytter sent, og begge ting er faktisk helt okay, for overgangen fra barn til voksen er en stor mundfuld.

Men fylder du 18 år og har et handicap, bliver du behandlet som en rigtig voksen lige med det samme, og din fødselsdagsgave bliver ofte en forringelse af den hjælp, du var berettiget til, før du var 18 år. For nu er de unge mennesker med et handicap jo rigtige voksne efter lovgivningen.

Unge, der skal leve med handicap, skal ikke sidde derhjemme og have begrænset deres muligheder. Der bør i vores velfærdssamfund være rum og plads til, at man fortsat kan have et aktivt og indholdsrigt liv, mens man får den hjælp, man har behov for, uanset om man er 18 eller man er 20 år. Vi ved, at det styrker overgangen fra barn til voksen, og så er det med til at sikre, at lige præcis de unge mennesker, der er med i de beslutninger, der handler om deres eget liv, står meget stærkere. Vi sætter ikke spørgsmålstegn ved overgangen, når det gælder helt almindelige sunde, raske unge mennesker, for her er der både tid, rum og plads til at modnes. Men det kan ikke være rigtigt, at unge mennesker med handicap ikke har samme mulighed for at tilpasse sig overgangen fra barn til voksen.

Børnebestemmelserne har fokus på trivsel og udvikling, mens voksenbestemmelserne har fokus på uddannelse, beskæftigelse og forsørgelse, og selvfølgelig bør disse ting tænkes sammen. Vi må aldrig stoppe forudsætningen for at udvikle sig uanset alvoren af fysisk og psykisk-kognitive handicap, og det er baggrunden for, at vi har det her beslutningsforslag i salen i dag.

Kl. 11:52

Anden næstformand (Jeppe Søe):

Tak til ordføreren for begrundelsen. Nu er forhandlingen åbnet. (Charlotte Broman Mølbæk (SF): Jeg skal huske at sige, at jeg skulle hilse fra DF og Det Konservative Folkeparti og sige, at de er for forslaget.) Det er super, men det gør vi først, når forhandlingen er åbnet. Men jeg tager den nu; det er helt fint, det skriver vi ned. Tak til ordføreren. Nu er forhandlingen åbnet, og den første, der får ordet, er social- og boligministeren.

Kl. 11:53

Forhandling

Social- og boligministeren (Pernille Rosenkrantz-Theil):

Tak til forslagsstillerne for at fremsætte endnu et forslag vedrørende borgere med handicap, i den her sammenhæng om forbindelsen og overgangen fra barn til voksen. Beslutningsforslaget pålægger regeringen inden udgangen af oktober 2023 at fremsætte lovforslag, som skal sikre en afbureaukratisering af reglerne på handicapområdet og give en mere fleksibel hjælp til borgere efter det fyldte 18. år. Lovforslaget skal indebære, at der igangsættes et forsøg i en række kommuner, hvor hjælp til borgere med et handicap videreføres, efter at borgeren er fyldt 18 år, medmindre der er sket væsentlige ændringer i deres situation.

Der er jo slet ikke nogen tvivl om, at der skal være tryghed og der skal være en forudsigelighed og der, hvor det er nødvendigt, også en kontinuitet. Det er det jo ikke altid, for der er faktisk en forskel på at være barn og voksen. Det vil sige, at der, hvor det er relevant, er det vigtigt med kontinuitet, men jeg tror, de fleste af os også gerne vil have respekteret, at vi på et tidspunkt faktisk bliver voksne mennesker og derfor har brug for en anden støtte og hjælp, end vi havde, da vi var børn. Det gælder selvfølgelig også borgere med handicap.

Som jeg har tilkendegivet tidligere, vil jeg gerne se nærmere på, hvordan vi får afbureaukratiseret på handicapområdet. Jeg synes, vi har taget et første virkelig væsentligt skridt i forbindelse med aftalen med kommunerne i går i forhold til særlig den del, der vedrører merudgiftsydelsen, som jeg meget positiv over at vi har kunnet finde fælles fodslag om.

Der sker rigtig meget i overgangen fra barn til voksen, og betydningen af at blive myndig er stor. Det er den både, når det gælder borgere i almindelighed, men også når man går fra at være ung til at være voksen, når man har et handicap. Det er vigtigt, at det bliver forberedt ordentligt, og jeg deler sådan set opfattelsen af, at overgangene er rigtig svære.

Derfor indførte et enigt Folketing i 2020 en forpligtelse til, at kommunerne skal påbegynde planlægningen af overgangen fra barn til voksen, når den unge fylder 16 år. Jeg mener sådan set, at lige præcis den måde at gøre det på er det rigtige snit at lægge. Det er, fordi jeg mener, man har ret til at blive behandlet som voksen, når man er voksen. Det vil sige: En idé om at sige, at der ikke skal være nogen overgange, går jeg ikke ind for. Men at en overgang skal forberedes ordentligt, og at der skal være en mulighed for at få kontinuitet der, hvor det er relevant: Ja tak. Jeg mener sådan set, at det snit, der er blevet lagt af et enigt Folketing i 2020, er det rigtige.

Formålet med den forpligtelse er netop at sikre, at der er en tryghed og en forudsigelighed, og at det er planlagt i god tid, sådan at man som familie og ung meget tidligt kan forholde sig til, hvad der skal foregå i den overgang. Det er selvfølgelig intentionen med det, at man skal nedbringe den usikkerhed, og man kan sige, at baggrunden for det jo formodentlig er den samme som baggrunden for, at det her beslutningsforslag bliver fremsat, nemlig at overgangen er for hård og for brat. Det er det, som man med reglerne fra 2020 ønsker at gøre op med. Derfor er jeg altså ikke tilhænger af, at man viderefører hjælpen efter børnebestemmelserne efter det fyldte 18. år. Punktum. Det mener jeg simpelt hen ikke er den rigtige måde at gøre det på. Jeg synes faktisk, at det er forberedelsen og det, at man får god tid og mulighed for at planlægge og forberede sig, der er det rigtige.

Ankestyrelsen har tidligere lavet en undersøgelse af, hvordan forberedelsen fra barn til voksen sker i kommunerne, og hvilken hjælp man får tildelt. Men den undersøgelse blev lavet, inden reglerne for kommunerne var trådt i kraft. Derfor mangler vi lige nu viden om, hvordan de regler og den lovgivning, der blev indført i 2020, fungerer i praksis. Vi ved det simpelt hen ikke. Derfor kan jeg godt være lidt bekymret for, når vi nu står og behandler det her beslutningsforslag i dag, om det så er gammel strøm. Vi ved reelt ikke, om det har forandret sig siden 2020. Vi ved, at der er enkeltsager, hvor det ikke har. Det er klart, dem kender vi alle sammen til. Men er det generelle billede, at det faktisk har forandret sig, efter at reglerne blev indført? Er det generelle billede, at det overhovedet ikke har forandret sig, siden reglerne blev indført, eller er billedet, at det for nogle kommuner har forandret sig og for andre har det ikke? Vi ved det simpelt hen ikke.

Jeg mener sådan set, at grebet er det rigtige i det, man lavede i 2020, og derfor synes jeg jo, inden vi begynder at lave regler om, at vi skal vente på resultaterne af den nye undersøgelse, som Ankestyrelsen er i gang med netop nu, af kommunernes erfaring og praksis med forberedelsen af børn og unge. Det vil altså sige, at det jo så er viden, vi får, efter at den nye forpligtelse er trådt i kraft.

Kl. 11:58

Jeg tror, vi som Folketing skal passe rigtig meget på med det her med, at vi laver nogle regler, og inden de regler så overhovedet er kommet ud at virke, laver vi, fordi det ikke virker endnu, nogle nye regler, og inden de overhovedet kommer til at virke, laver vi nogle nye regler. Det tror jeg både er frustrerende for borgerne, og jeg tror, det er frustrerende for kommunerne, og jeg tror ikke, at det rykker særlig meget ved særlig meget.

Derfor kan man sige, at eftersom jeg politisk stadig væk mener, at det er det rigtige greb, synes jeg jo, vi skal vente, til vi ved, om de regler, der først er trådt i kraft i 2020, faktisk virker, hvad kommunernes erfaringer med dem er, hvad borgerne tænker om dem osv. osv. Der kan vi jo så i den forbindelse gå ind og kigge på, om der skal noget andet eller noget mere til. Det synes jeg vi skal kigge på, når den tid kommer.

Jeg synes, det er vigtigt, at unge med handicap skal hjælpes til at leve et så selvstændigt liv som overhovedet muligt på linje med alle andre unge, og det skal komme til udtryk i den hjælp, man kan få. Det er store forandringer; for alle unge, der går fra at være 16 til 18 til 20 år, sker der ufattelig meget de der år. Derfor tror jeg, at det her med at få den ro og den grundighed og den forberedelse, også mentalt, på at skulle træde ind i voksenalderen er ufattelig vigtig.

Man kan sige, at formålet med børnebestemmelsen jo er at give hjælp og støtte til børn, dvs. fundamentalt set en helt anden situation, end når først man er blevet voksen. Voksenbestemmelserne er jo i modsætning til det rettet mod voksne mennesker, og det vil altså sige personer over 18 år, som har et ansvar for sig selv, og som har et ansvar for sin eventuelle familie, dvs. også har et ansvar for at udvikle egne potentialer osv. Derfor er situationen selvfølgelig en anden. Forskellen afspejler bl.a. det forhold, at unge med handicap netop skal hjælpes til at have så selvstændigt et liv som muligt, og det er jo noget andet, end man gør med et 4-årigt barn. Dem forsøger man jo ikke at hjælpe til at have så selvstændigt et liv som muligt. Der forsøger man at bidrage til, at man har så godt et familieliv som muligt, og at familien hænger sammen rundt om barnet. Det vil naturligvis være anderledes, når først man er blevet myndig.

Så kan man sige, at det kan være problematisk, hvis ydelser for eksempelvis tabt arbejdsfortjeneste fortsætter efter det 18. år, fordi den ydelse tager udgangspunkt i, at det er forældrene, der bærer forsørgerpligten. Det vil sige, at vi kan risikere, at der opstår en gråzone, hvor borgeren er blevet myndig, men hvor det fortsat er forældrene, der modtager ydelsen, og hvor det kan være mægtig svært at gennemføre en frigørelsesproces, selv om man jo som ung med handicap har præcis samme rettigheder, skal have præcis samme rettigheder til en frigørelsesproces fra sine forældre, som alle andre unge mennesker har. Der skal vi selvfølgelig ikke som samfund bidrage til, at det bliver gjort sværere.

Det kan også være, at den rigtige løsning for den unge i den sammenhæng er en kombination af hjælp i hjemmet og så et aktivitets- og samværstilbud uden for hjemmet, dvs. muligvis noget andet end det, som forældrene synes er det rigtige for den unge. Det har jeg hørt om før, siger jeg som teenagermor – at man som mor til en teenager synes, det er noget andet, der er bedst for den unge, end den unge selv synes. Der er det selvfølgelig en rigtig god idé, at man som ung med handicap faktisk får lov til at være et myndigt menneske, og at man ikke på den måde skal fyre sine forældre for at få lov til at gennemføre den frigørelsesproces, som alle unge mennesker kommer igennem.

Som det fremgår af regeringsgrundlaget, vil regeringen lave en handlingsplan med det formål at skabe bedre muligheder for mennesker med handicap. Vi vil bl.a. sætte mål for, hvordan flere med handicap kan bidrage på arbejdsmarkedet, og se på muligheden for at skabe flere og mere fleksible uddannelsesveje for studerende med handicap. Det er nogle af de rigtig afgørende ting – det er det også, når man er blevet voksen med handicap, men det er det jo i særdeleshed i overgangen fra at være ung til at være voksen. Jeg synes, det er oplagt, at man også i den forbindelse får kigget på problemstillingerne omkring overgangene i det hele taget, herunder når vi har fået undersøgelsen fra Ankestyrelsen efter de seneste regelforandringer og vi får den viden, der skal til.

Så det er bare for at sige, at jeg uforandret støtter intentionerne bag forslaget, nemlig at skabe en mere smidig overgang mellem ungdom og voksenliv, men jeg synes, vi skal passe på det her med at lave regler på regler på regler, før vi overhovedet ser, om de regler, vi har lavet, virker. Jeg mener faktisk, at det snit, min forgænger har lagt ind, er det rigtige. Så tak for det.

Kl. 12:03

Anden næstformand (Jeppe Søe):

Der er en enkelt kommentar fra fru Charlotte Broman Mølbæk, Socialistisk Folkeparti.

Kl. 12:03

Charlotte Broman Mølbæk (SF):

Tak for det. Det er rigtigt, at vi behandlede et lovforslag, og jeg tror da, vi vil blive noget overrasket, når vi kender resultaterne af lige præcis det. Min oplevelse er i hvert fald ud fra, hvad jeg hører, det kan være anekdotisk viden, at der ikke er så meget, der har ændret sig, og at man faktisk i en del tilfælde kommer til at stå helt uden hjælp, fordi man ikke har taget sig af, hvad der skal ske, når man aldersmæssigt når voksenbestemmelserne.

Nu har jeg jo haft noget samarbejde med ministeren tidligere, og tidligere har ministeren jo ikke været så bange for at gå ind i projekter. Det her er jo kun et forslag om at starte projekter og så se, hvad der sker. Kunne vi overveje at lave et ungeforsøg og i virkeligheden mere frihed til unge? Det er jo ikke regler på regler, det er mere frihed og bare at kunne videreføre en lang række ydelser efter børnebestemmelsen over i voksenlivet? Det vil være et projekt at se, hvad der sker. Bliver de unge mere glade af det, hvad synes forældrene om det, hvad mener kommunerne om det, giver det dem i virkeligheden mindre bureaukratisk pres?

Kl. 12:04

Anden næstformand (Jeppe Søe):

Ministeren.

Kl. 12:04

Social- og boligministeren (Pernille Rosenkrantz-Theil):

Jamen som sagt er jeg faktisk imod. Jeg synes simpelt hen ikke, det er nogen god idé. Jeg synes, at man som borger med handicap har ret til at blive voksen. Og hvis der så er dele af voksenbestemmelserne, der ikke er gode nok, er jeg selvfølgelig åben over for at drøfte det. Men det er bare for at sige, at jeg simpelt hen ikke synes, det er nogen god idé. Og det ændrer jo ikke på, at jeg fuldstændig anerkender det, der er intentionen bag det, ordføreren siger, altså at skabe en smidig overgang. Men jeg mener, at den rigtige måde at gøre det på er, at man forbereder den overgang i god tid, og det er jo præcis det, der er intentionen bag loven fra 2020, altså at man skal forberede det ved 16-årsalderen, sådan at man grundigt og ordentligt kan forberede overgangen.

Så vil jeg bare anføre det her med at tro, at man bliver overrasket. Det kan vi jo simpelt hen ikke lave lovgivning på baggrund af.

Kl. 12:05

Anden næstformand (Jeppe Søe):

Spørgeren.

Kl. 12:05

Charlotte Broman Mølbæk (SF):

Nej, men det er heller ikke bevæggrunden for det her forslag, så den kan vi bare parkere. I virkeligheden handler det her meget mere om at skabe en smidigere overgang for unge, fordi vi også ved, at unge i virkeligheden bliver senere modne. Mange normalt fungerende unge bor jo som sagt derhjemme og får den støtte, de har brug for til det. Men der er også nogle gange en kæmpestor ulighed i, hvad det er for en hjælp, man kan få. Jeg kender en del unge mennesker, som har stået med en børne-BPA, altså en hjælper, døgnets 24 timer og overgår til voksenbestemmelserne, 15 timers ledsagelse og hjemmepleje, hvor man kan blive puttet til samme tid hver aften og hjulpet op til samme tid hver morgen. Det er ikke et værdigt ungeliv.

Kl. 12:05

Anden næstformand (Jeppe Søe):

Ministeren.

Kl. 12:05

Social- og boligministeren (Pernille Rosenkrantz-Theil):

Man skal jo også tage hensyn til de individuelle forhold under voksenbestemmelserne, og det vil sige, at principielt er der smidighed til at gøre de her ting ordentligt. Dermed er det jo ikke sagt, at det også bliver gjort ordentligt i alle tilfælde. Vi ved jo, hvor mange sager der tilbagevises, eksempelvis fra Ankestyrelsen, og det giver jo en idé om, at selv om man principielt kan det inden for lovgivningen, er det altså langtfra det samme, som at man også som borger oplever, at bestemmelserne bliver brugt på den måde. Og der vil jeg igen nævne, at jeg synes, at specialplanlægning i den sammenhæng er helt afgørende. Hvis ikke man har nogen former for faglig beskrivelse af, hvad der er god praksis, hvordan skulle det så også på nogen måder være ensartet på samme måde, som det f.eks. er i skolesektoren og sundhedssektoren?

Kl. 12:06

Anden næstformand (Jeppe Søe):

Tak til ministeren. Så begynder vi ordførerrækken, og den første på talerstolen er fru Sara Emil Baaring fra Socialdemokratiet.

Kl. 12:06

(Ordfører)

Sara Emil Baaring (S):

Tak for ordet, formand, og tusind tak til SF for at støtte beslutningsforslag, så vi kan drøfte overgangen fra barn til voksen for unge mennesker med et handicap.

Beslutningsforslaget indeholder flere elementer, som ministeren så fint redegjorde for lige før, så det vil jeg skåne jer for. I Socialdemokratiet bakker vi op om intentionen om at sikre en tryg og forudsigelig overgang fra ung til voksen for mennesker med et handicap. Ministeren har i flere medier og her på talerstolen tilkendegivet, at ministeren ønsker at få set på hele det specialiserede socialområde, herunder ikke mindst hvordan vi får luget ud i bureaukratiet og simplificeret reglerne. For alle, der går fra det 17. til det 18. år og bliver myndig, er det en stor omvæltning. Tilfører du den her omvæltning et handicap, der indbefatter hjælp og støtte, kan det være en endnu større udfordring. Derfor er det vigtigt, at vi sikrer, at unge mennesker er forberedt på den her overgang. Fra 2020 pålagde Folketinget kommunerne, at den unge og dennes familie skulle inddrages i planlægningen af overgangen fra det fyldte 16. år.

I Socialdemokratiet mener vi ikke, at man automatisk skal videreføre hjælpen. Vi tror på, at den rette forberedelse og planlægning samt medinddragelse er den rette vej frem. Alle unge mennesker, der fylder 18 år, skal blive myndige, og derfor giver det også en naturlig mening, at de unge mennesker går fra børnebestemmelserne til voksenbestemmelserne. Alle unge skal hjælpes til at leve så selvstændigt og myndigt et liv som muligt, også unge mennesker med et handicap.

Ministeren har været på talerstolen og så fint redegjort for de bagvedliggende grunde. Disse grunde bakker vi i Socialdemokratiet op om, og Socialdemokratiet støtter intentionen bag forslaget, og vi vil meget, meget gerne indgå i et arbejde på at finde flere løsninger på de gode årgange. Men som beslutningsforslaget ligger her, kan vi ikke bakke op.

Kl. 12:08

Anden næstformand (Jeppe Søe):

Der er en enkelt kommentar, og det er fra fru Charlotte Broman Mølbæk, Socialistisk Folkeparti.

Kl. 12:08

Charlotte Broman Mølbæk (SF):

Tak for det. Og tak for at bringe ekstra glimmer ind på en dejlig fredag. Hvad vil Socialdemokratiet gøre med de mange fine intentioner, man har på de unges vegne, for at sikre, at de bliver en realitet for de unge mennesker, og at vi ikke kommer til at se en masse situationer, hvor de står uden hjælp, eller kommer til at se, at deres livsomstændigheder bliver forringet så væsentligt, at de kommer til at blive institutionaliseret i eget hjem og skal have faste puttetider resten af livet?

Hvad vil Socialdemokratiet gøre, for at man kan sikre, at disse unge mennesker kan leve på lige fod med andre? For sådan som det fungerer nu, fungerer det ikke specielt godt.

Kl. 12:09

Anden næstformand (Jeppe Søe):

Ordføreren.

Kl. 12:09

Sara Emil Baaring (S):

Tak for spørgsmålet, og tak for en reminder om glimmeret. Jeg tror, det er vigtigt, at man går ind og kigger på det her. I vores regeringsgrundlag har vi skrevet det her med, at vi ønsker et styrket fokus på mennesker med handicaps mulighed for job og uddannelse. Det er jo også en hel del af det, der ligger i det med det 18. år, altså at man går fra at være barn til voksen og til myndig. Altså, vi skal ligesom få tænkt alt det her sammen, og det er også overgangen, der skal være en del af det.

Så må jeg sige, at da jeg sad på den anden side i 2020 og ikke var i Folketinget, blev jeg oprigtig glad, da der kom det her pålæg til kommunerne om, at familien og de unge mennesker skulle inddrages, så man netop fik den gode overgang. Og så vidt jeg kan se i papirerne, skal der faktisk ligge en evaluering af det halvvejs inde i 2024, og den forventer jeg mig meget af, for jeg hører faktisk gode eksempler på, at der netop er opstartet et godt overgangsarbejde. Så hvis vi kan få skubbet på for mere af det, tror jeg, at det er løsningen og vejen frem.

Kl. 12:10

Anden næstformand (Jeppe Søe):

Spørgeren.

Kl. 12:10

Charlotte Broman Mølbæk (SF):

Det løser jo ikke udfordringen, at man får 15 timers ledsagelse og skal have det passet ind med at passe et studie og eventuelt en fritidsaktivitet og det at være sammen med vennerne i fritiden. Hvordan kan man det på 15 timer? Og hvordan kan det give mening, at man kan gå fra en fuld BPA-ordning, som er vurderet efter børnebestemmelserne, til lige pludselig at få så stor en forringelse, bare fordi man bliver 18 år? Det er der altså ikke noget i det her lovforslag, ordføreren henviser til, der løser.

Kl. 12:10

Anden næstformand (Jeppe Søe):

Ordføreren.

Kl. 12:10

Sara Emil Baaring (S):

Det er jeg enig i, men omvendt har jeg faktisk rigtig stor tiltro til specialeplanlægningen, som vi skal i gang med, og som faktisk kommer til – forhåbentlig – at løse nogle af de her problemstillinger, herunder det med overgangen.

Kl. 12:11

Anden næstformand (Jeppe Søe):

Der er ikke flere korte bemærkninger. Tak til ordføreren. Den næste på talerstolen er fru Anni Matthiesen fra Venstre.

Kl. 12:11

(Ordfører)

Anni Matthiesen (V):

Tak for det, formand. Og tak igen til SF for at sætte handicapområdet på dagsordenen. Jeg vil starte med at sige, at vi i Venstre er stor tilhænger af både mere fleksibilitet og mindre bureaukrati og dermed jo også intentionen med det her beslutningsforslag. Jeg må dog sige, at det med at begynde at sætte gang i en forsøgsordning, som man foreslår her i beslutningsforslaget, mener vi ikke er den rigtige vej at gå. Jeg er enig i, at den her overgang fra at være barn til at blive voksen, især hvis man har et handicap, kan være svær. Det var jo netop også det, der var årsagen til, at vi – det var et enigt Folketing – tilbage i 2020 blev enige om, at den der overgang skal starte tidligere. Allerede når borgeren er 16 år, skal man jo nu fra kommunernes side have fokus på at få sikret overgangen meget bedre.

Jeg skal ikke komme med en lang tale her, men bare sige, at vi selvfølgelig afventer Ankestyrelsens undersøgelse, som er i gang. Og så må vi jo kigge på det derfra, når vi får undersøgelsen. For der er helt klart også en tilkendegivelse fra Venstres side af, at vi skal sikre, at det fungerer bedre, end det har gjort hidtil, og derfor afventer vi selvfølgelig først undersøgelsen, inden vi eventuelt begynder at ændre på reglerne. Så vi kan ikke bakke op om beslutningsforslaget.

Kl. 12:12

Anden næstformand (Jeppe Søe):

Der er en kommentar fra fru Charlotte Broman Mølbæk, Socialistisk Folkeparti.

Kl. 12:12

Charlotte Broman Mølbæk (SF):

Tak for det. I virkeligheden kunne jeg også spørge både Socialdemokratiets ordfører og ministeren: Hvad søren er det, der er sket siden sidste år, hvor vi, et helt enigt Folketing, blev enige om, at der skulle indkaldes til forhandlinger om lige præcis det her? Hvis man kigger på forhandlingerne fra for et år siden, var der rigtig mange positive tilkendegivelser rundt omkring i salen om det. Og nu siger man bare, at det ikke er den rigtige løsning. Det har da været et spøjst år.

Kl. 12:13

Anden næstformand (Jeppe Søe):

Ordføreren.

Kl. 12:13

Anni Matthiesen (V):

Nej, det synes jeg faktisk ikke det har. Og så må jeg jo sige, at jeg håber, at alle partier er enige i, at løsningen ikke er at begynde at lave nye regler, når vi ikke engang ved, om de regler, vi vedtog i 2020, i det hele taget fungerer. Vi kan jo egentlig risikere, hvis vi tager nogle nye beslutninger, at det så ødelægger det, som vi faktisk netop besluttede i 2020.

Kl. 12:13

Anden næstformand (Jeppe Søe):

Spørgeren.

Kl. 12:13

Charlotte Broman Mølbæk (SF):

Altså, det er jo ikke nye regler – det er i virkeligheden et projekt. Jeg kender jo Venstre som et frihedselskende parti, og vi har snakket meget om at sætte kommunerne fri. Kunne vi ikke kigge på, om man kunne prøve at sætte lidt mere fri i forhold til lige præcis det her område, og undersøge, om det vil styrke de her unge mennesker mere, og om det vil give en bedre overgang?

Kl. 12:14

Anden næstformand (Jeppe Søe):

Ordføreren.

Kl. 12:14

Anni Matthiesen (V):

Men der må jeg sige igen, at jeg faktisk er enig med ministeren i forhold til det med – som SF åbenbart ønsker – at man skal bruge børnereglerne i længere tid, og at man ikke skal sikre, at de handicappede skubbes over på voksenreglerne. Jeg vil sige, at jeg møder rigtig mange unge med handicap, som faktisk næsten efterspørger det modsatte, fordi de synes, at de ikke bliver helt ligestillet på nogle forskellige områder – su osv. Der synes jeg, at det var mere oplagt, at man så kiggede på, hvordan man kunne sikre, at de andre steder bliver mere ligestillet med andre voksne.

Kl. 12:14

Anden næstformand (Jeppe Søe):

Tak til ordføreren fra Venstre. Så er det fru Rosa Eriksen fra Moderaterne.

Kl. 12:15

(Ordfører)

Rosa Eriksen (M):

Tak for ordet. Og igen vil jeg sige tak til forslagsstilleren, som i dag sætter mange vigtige dagsordener. Jeg deler fuldstændig intentionen bag forslaget, og jeg synes, det er så vigtigt, at vi herinde i salen er bevidste om de udfordringer, vores udsatte unge møder i systemet, når de fejrer deres 18-årsfødselsdag. Det gælder også de socialt udsatte unge, der har brug for efterværn i overgangen til voksenlivet, og det gælder altså også unge med funktionsnedsættelser, for der sker meget i overgangen fra barn til voksen. For de fleste unge betyder det, at de nu stolt kan vise deres pas frem til nattelivets dørmænd og selv sætte kryds ved de politikere, de vil repræsenteres af. Men for udsatte unge eller unge med funktionsnedsættelser kan overgangen til voksenlivet være lidt sværere end for andre.

 Derfor indførte Folketinget tilbage i 2020 også en kommunal forpligtelse til at påbegynde planlægning af overgange, fra den unge fylder 16 år, for at bløde overgangen op, og det er netop her, mit parti mener vi skal fokusere. For vi skal sikre de gode overgange for unge med funktionsnedsættelser. Det synes jeg ikke der kan være nogen som helst tvivl om. Vi mangler viden om, hvordan den lov, jeg nævnte før, har virket, og jeg vil glæde mig meget til at læse den undersøgelse, der kommer på bordet. Og når vi kender effekten af loven, skal vi selvfølgelig gribe fat der, hvor vi kan.

Men jeg synes ikke, at vi nødvendigvis skal gøre overgangene lettere ved at videreføre børnebestemmelser ind i et voksenliv, for helt ærligt handler voksenbestemmelserne jo også om, at den unge skal lære at leve et mere selvstændigt voksenliv, naturligvis med den hjælp, som det kræver. Unge med funktionsnedsættelser skal også blive selvstændige og myndige, når de bliver 18 år, ligesom deres venner og søskende bliver det. Men jeg er helt enig med forslagsstillerne i, at det skal være med den rette støtte, og at overgangen skal være blid og flydende.

Jeg ser frem til, at vi skal arbejde med en kommende handlingsplan på området, og jeg håber, at vi sammen kan finde nogle rigtig gode løsninger for de her unge, der har brug for lidt ekstra. Moderaterne stemmer ikke for beslutningsforslaget af den grund, at vi hellere vil kigge ind i overgangen end bare videreføre bestemmelserne.

Kl. 12:17

Anden næstformand (Jeppe Søe):

Der er en kort bemærkning fra fru Charlotte Broman Mølbæk fra Socialistisk Folkeparti.

Kl. 12:17

Charlotte Broman Mølbæk (SF):

Tak for det. Vi vil se frem til det, hvis vi sammen kunne drøfte udfordringerne med overgangene. Det handler i virkeligheden om, at det her er et forsøg på at se, om det kan være en vej at gå, om vi kan prøve at kigge på, hvad der sker. Og det er jo ikke noget, SF bare har siddet og grublet over for sig selv; vi også har været i kontakt med handicaporganisationerne og de unge mennesker, det i virkeligheden handler om, for at tale om det.

Et andet perspektiv er også, at det her jo ikke kommer til at stå i vejen for, at man kan gå videre ud i voksenlivet og planlægge, hvordan overgangen skal være, når man flytter i egen bolig, tager en uddannelse osv. Til gengæld bliver det ofte en meget arbitrær overgang, fordi man bare siger stop for det hele. Der er ingen sammenhæng mellem den hjælp, man fik som 17-årig, og den hjælp, man lige pludselig kan få som 18-årig. Der kunne jeg godt tænke mig høre, hvad man helt præcist og konkret vil gøre i forhold til den der meget hårde overgang, hvor der faktisk ikke er særlig meget sammenhæng mellem den hjælp, man får, før og efter man fylder 18 år.

Kl. 12:18

Anden næstformand (Jeppe Søe):

Ordføreren.

Kl. 12:18

Rosa Eriksen (M):

Det er jo det, vi er gået i gang med, og det er jo det, den evaluering af den lov, vi har indført, hvor man starter, når de er 16 år, skal vise. Måske skal man allerede starte, når de er 15 år. Det finder vi ud af, når vi ved, hvad effekten er af den lov, vi har indført. For jeg tænker, at der jo er et stort forberedelsesarbejde, i forbindelse med at man fylder 18 år og eventuelt skal ud i en ny bolig, så jeg synes, det er rigtig god ræson i, at der forpligtes til, at man starter med at tale med de unge, når de fylder 16 år, om, hvilke ønsker de har for deres fremtid, så de ikke føler sig låst i et system, hvis de har andre ønsker efter deres 18-årsfødselsdag. Så jeg synes, vi skal stoppe op og så vente og se, hvad evalueringen siger.

Kl. 12:19

Anden næstformand (Jeppe Søe):

Spørgeren.

Kl. 12:19

Charlotte Broman Mølbæk (SF):

Mens vi venter, står der en masse unge mennesker, der falder mellem to stole og kan høre, at man har en masse gode intentioner inde fra Folketinget, uden at vi får leveret nogle løsninger for dem. Jeg vil ikke påstå, at lige præcis det her kan løse det hele, men jeg tror, at det kan løse nogle af de problemer, som man oplever derude, og jeg synes godt nok, det er ærgerligt, at man ikke har lyst til at afprøve det bare en lille smule, ligesom vi afprøver så mange andre ting eller taler om frihed i kommunerne til netop afprøve nogle andre løsningsmuligheder.

Kl. 12:19

Anden næstformand (Jeppe Søe):

Ordføreren.

Kl. 12:20

Rosa Eriksen (M):

Det har ordføreren ret i – vi skal være åbne over for at afprøve forskellige modeller. Jeg håber da, at kommunerne benytter sig af den model, som vi har nu, og jeg håber, de unge får en så god overgang som muligt. Men som ordføreren siger, er der ingen tvivl om, at vi, hvis ikke vi gør det godt nok, skal kigge på, om der er andre veje, og det er jo det, vi får muligheden for i forhandlingerne om specialeplanlægningen, og jeg glæder mig oprigtigt talt virkelig meget til også at få SF's input til det.

Kl. 12:20

Anden næstformand (Jeppe Søe):

Dermed tak til ordføreren for Moderaterne. Næste ordfører på talerstolen er fru Marlene Harpsøe fra Danmarksdemokraterne. Jeg skylder at sige, at ministeren ikke har forladt salen, men lytter med i et tilstødende lokale. Værsgo.

Kl. 12:20

(Ordfører)

Marlene Harpsøe (DD):

Det er selvfølgelig helt okay. Mad skal man have, også selv om man er minister.

Først vil jeg sige tak til SF for at rejse denne debat om mennesker med handicap. Der er jo nogle mennesker, som i overgangen fra barn til voksen kan risikere, at de ikke i tide er sikret den nødvendige hjælp inden det fyldte 18. år. Mulighederne for hjælp og støtte ændrer sig, når en ung med handicap fylder 18 år. Man er ikke længere omfattet af forældrenes forsørgelsespligt og overgår fra børne- til voksenbestemmelser i bl.a. serviceloven. For de unge og deres familier er det helt afgørende, at overgangen til voksenlivet er planlagt i tide, og at den er sammenhængende. Det skaber store frustrationer for familierne og for forældrene, der har haft styringen af barnets liv og selvfølgelig gerne vil sikre sig, at den unge får den rette hjælp, når denne træder ind i de voksnes rækker sådan rent lovformeligt.

Fra den 1. januar 2021 har kommunerne fået den her forpligtelse til at iværksætte forberedelsen til overgangen til voksenlivet, når den unge fylder 16 år. Og det er jo, så man undgår, at de unge ender med at stå med et udækket behov, når de fylder 18 år. Sådan må det nødvendigvis være. Man skal have det behov dækket, når man fylder 18 år. Så vi i Danmarksdemokraterne støtter fuldt ud de intentioner, der er i forslaget om, at unge med et handicap selvfølgelig fortsat skal have den rette hjælp og støtte efter det fyldte 18. år. Ankestyrelsen har været inde at undersøge overgangen og fandt bl.a. ud af, at det nogle gange halter med at få forberedt overgangen i god tid. Samtidig konkluderer Ankestyrelsen, at blandt 17 sager, som de har undersøgt, ser de ikke indikationer på, at der ikke er givet tilstrækkelig støtte efter det fyldte 18. år, men at hjælpen i store træk modsvarer den unges behov.

Ligesom forslagsstillerne vil vi i Danmarksdemokraterne gerne være med til at sikre, at unge med handicap fortsat får den rette hjælp og støtte og får mulighed for selvbestemmelse og selvstændighed, når de fylder 18 år. Derfor arbejder vi også for en fælles beretning, der følger op på den forespørgselsdebat, der var i 2021, hvor der var en bred opbakning til at undersøge konkrete modeller for, præcis hvordan det kan sikres, at unge ikke kommer til at stå uden den rette hjælp og støtte i overgangen til voksenlivet, men også en model for, hvordan den unge kan beholde hjælpen efter børneparagrafferne, indtil den unge har fået bevilling efter voksenparagrafferne, samt en undersøgelse af de økonomiske konsekvenser af modellerne. Det arbejde kan med fordel bygge videre på Ankestyrelsens undersøgelse. Vi mener, at det giver god mening med en undersøgelse af, hvem der risikerer at stå uden den rette hjælp og støtte efter det fyldte 18. år, og hvordan overgangen eventuelt kan forbedres for den gruppe, før konkrete forsøg med automatisk videreførelse af børnebestemmelserne efter det fyldte 18. år rulles ud i kommunerne.

Vi i Danmarksdemokraterne mener helt grundlæggende, at vi skal sikre, at vi sætter borgeren og ikke systemet i centrum. Det vil være pejlemærket for alt, hvad vi gør i socialpolitikken. Som også nævnt ved behandlingen af det tidligere forslag i dag, B 54, skylder regeringen fortsat et klart svar på, hvornår man vil indkalde til forhandlinger om det specialiserede socialområde. Forslagene, som vi behandler i Folketingssalen i dag, bevidner helt tydeligt, at der fortsat er meget at gøre for at sikre mennesker med handicap en ordentlig behandling og indsats.

Vi ser frem til den videre behandling af forslaget. Og igen tak til SF for at rejse den her vigtige problemstilling.

Kl. 12:24

Anden næstformand (Jeppe Søe):

Der er en kort bemærkning fra fru Charlotte Broman Mølbæk fra SF.

Kl. 12:24

Charlotte Broman Mølbæk (SF):

Jeg vil meget gerne sige tak til ordføreren for et rigtig kvalificeret indlæg igen i den her debat, og som i virkeligheden også kan række længere ud over, hvad vi ellers kan have ambitioner for. For vi skal meget videre end blot det her forsøg, der muligvis kan afdække nogle nemme og mere ubureaukratiske byrder, særlig for de unge mennesker, og som også sætter dem mere i fokus. Mit spørgsmål er i forbindelse med den her 16-årsregel, som vi besluttede dengang i 2020. Med den regel var der desværre ikke en klageret, og det kan også være noget af det, der kan være udfordringen, når vi skal kigge på, hvordan man har implementeret det derude, for man kan faktisk ikke klage over, at man ikke har fået lige præcis den her mulighed for at planlægge tidligt, for de kommer alt for sent i gang. Det kan man ikke klage over i dag. Kunne Danmarksdemokraterne se sig selv i, at vi skulle arbejde med at indføre sådan en klageadgang?

Kl. 12:25

Anden næstformand (Jeppe Søe):

Ordføreren.

Kl. 12:25

Marlene Harpsøe (DD):

Jeg synes, det giver rigtig god mening, at vi i udvalget spørger ind til det hos ministeren, altså hvordan det kan være, at der ikke er en klageret på det her område, når der er det for så mange andre ting. Så det synes jeg giver god mening. Lad os spørge ind til det, lad os være nysgerrige og så se på, om vi kan finde en løsning, hvor vi kan samles flest muligt omkring det her i Folketinget.

Kl. 12:25

Anden næstformand (Jeppe Søe):

Så siger vi tak til ordføreren for Danmarksdemokraterne. Næste ordfører på talerstolen er fru Katrine Daugaard fra Liberal Alliance.

Kl. 12:25

(Ordfører)

Katrine Daugaard (LA):

Jeg vil godt starte med at rose SF for intentionerne bag det her beslutningsforslag. Det, at unge ofte bliver klemt i systemet ved overgangen til at blive voksen, er ikke i orden, og vi gør det på mange måder ikke godt nok. Jeg har også meget ofte beretninger om det her i min mailbakke.

Vi er i LA bare ikke sikre på, at det nødvendigvis er en ny forsøgsordning, der skal til, for i forvejen skal kommunerne jo sikre en glidende overgang fra det 16. år, og frem til at den unge bliver myndig. Det er der heldigvis også kommuner som ikke har problemer med at levere på, men der er også steder, hvor det halter, og det vil sige, at den nuværende lovgivning i princippet burde være god nok, hvis bare den blev overholdt.

Senere i dag skal vi behandle LA's beslutningsforslag om en bodsordning, og den vil jo faktisk kunne give incitamenterne til, at kommunerne skal have et større fokus på at sikre kvalitet og overholde lovgivningen. Når det ikke sker, bør borgerne kompenseres for det og ikke bare hænges til tørre i systemet i årevis. Derfor håber jeg, at SF, hvis man virkelig ønsker at gøre det bedre for borgere, som er afhængige af hjælp fra staten, vil stemme ja til B 81, så vi får stoppet de økonomiske incitamenter, som kommunerne p.t. har i forhold til ikke at overholde lovgivningen eller ikke give borgerne den hjælp, de er berettiget til.

LA kan desværre ikke stemme for.

Kl. 12:27

Anden næstformand (Jeppe Søe):

Der er en kort bemærkning fra fru Charlotte Broman Mølbæk fra Socialistisk Folkeparti.

Kl. 12:27

Charlotte Broman Mølbæk (SF):

Tak for det. Og tak for opfordringen. Den tager vi under behandlingen af næste sag, og så må I stå i spænding og afvente, hvad SF kommer til at sige i forhold til det.

Men jeg håber på, at Liberal Alliance vil være med til at se på, hvordan vi også kan fikse systemet – ikke kun give bøder, men i virkeligheden fikse nogle af de problemer, der er, så man slet ikke skal ud at klage og stå og banke kommunerne oven i hovedet.

Kl. 12:28

Anden næstformand (Jeppe Søe):

Ordføreren.

Kl. 12:28

Katrine Daugaard (LA):

Det vil vi bestemt gerne. Det gælder også et øget fokus på socialrådgivernes uddannelse og på deres faglighed, og det er ligeledes lederne, der skal have et større fokus på fagligheden og ikke kun på excelark, og det vil vi i LA meget gerne være med til at kigge på.

Men når det er sagt, mener vi heller ikke, at man skal implementere ny lovgivning oven på noget lovgivning, som i forvejen burde blive overholdt.

Kl. 12:28

Anden næstformand (Jeppe Søe):

Tak til ordføreren for Liberal Alliance. Så er det hr. Peder Hvelplund fra Enhedslisten.

Kl. 12:28

(Ordfører)

Peder Hvelplund (EL):

Tak for det, formand, og igen en tak til SF for at fremsætte det her forslag. Der er jo ikke nogen tvivl om, at vi tog et skridt i den rigtige retning med L 17 fra 2020, hvor vi netop sikrede, at kommunerne skulle lave en plan for overgang fra børne- til voksenbestemmelserne. Men jeg synes, det er et rigtig fint forslag, SF her har fremsat, og jeg har også tidligere har set, at Danske Handicaporganisationer har stillet det, nemlig ved at rejse spørgsmål om, om man ikke skulle sikre, at der var mulighed for både at kunne bruge voksen- og børnebestemmelser fra det 16. år, så man også for nogle under 18 år kunne bruge voksenbestemmelser, og omvendt at man i forhold til nogle, der var over 18 år, fortsat kunne bruge børnebestemmelserne.

Det er jo, fordi vi skal sikre, at den hjælp, vi tilbyder unge med handicap, er den rigtige og den målrettede hjælp. Der er ikke nogen tvivl om, at når vi taler om voksenbestemmelse, er der et særligt fokus på beskæftigelse, og det er også i langt de fleste tilfælde rigtig fornuftigt. Men der er jo nogle, hvorom man kan sige, at her ville det være gavnligt, at man i hvert fald i en længere periode kunne benytte sig af de muligheder, der ligger i børnebestemmelserne i forhold til at have fokus på trivsel og egenbestemmelse.

Så jeg synes, det er et rigtig fornuftigt forslag, og jeg vil ikke gentage nogen af de bemærkninger, jeg havde til det beslutningsforslag, vi behandlede tidligere, i forhold til den generelle situation på hele handicapområdet og inden for det specialiserede socialområde og den forpligtigelse, der også er fra Christiansborgs side til at sikre rimelige rammer. Men jeg synes i hvert fald, det her er et rigtig fornuftigt forslag, og derfor vil Enhedslisten også bakke op om det.

Kl. 12:30

Anden næstformand (Jeppe Søe):

Tak til ordføreren for Enhedslisten. Så skifter vi til fru Lotte Rod fra Radikale Venstre.

Kl. 12:31

(Ordfører)

Lotte Rod (RV):

Tak for det, og tak til SF for at rejse den her diskussion i dag og for i virkeligheden at have kæmpet for det her i utrolig mange år efterhånden. Jeg kan huske, at dengang Karen Ellemann var socialminister, diskuterede vi præcis det samme. Det var, sidste gang den nuværende minister var socialordfører for Socialdemokratiet, og sidste gang jeg var socialordfører for Radikale Venstre. Og sammen med SF pressede vi på for præcis det er.

På den måde kan politik jo nogle gange være frygtelig irriterende, fordi det tager så utrolig lang tid faktisk at gøre noget ved ting, selv om vi er enige, og selv om vi forsøger at tage det op flere gange, fordi det så strander på, at man ikke har fundet de penge, der skulle til, for at det faktisk kunne blive til virkelighed.

Det, der gør det lidt svært med sådan et beslutningsforslag, er, at jeg jo er enig i intentionerne, og at det allerede burde være sådan, men til gengæld er det også en sag, som man bør tage op i forbindelse med finansloven for at sætte penge af til det. Derfor er det noget med, hvordan vi bedst kommer videre herfra, så det ikke bare bliver endnu et beslutningsforslag, som en regering stemmer ned, og så skete der ikke noget. Kunne vi måske i fællesskab forsøge at lave en tekst, der pegede fremad på, hvordan vi faktisk kunne få noget handling?

Kl. 12:32

Anden næstformand (Jeppe Søe):

Der er en kort bemærkning fra fru Charlotte Broman Mølbæk fra Socialistisk Folkeparti.

Kl. 12:32

Charlotte Broman Mølbæk (SF):

Mange tak for det. Jeg vil helt klart gerne tage imod den opfordring og prøve at se, om vi kan komme videre med en form for vedtagelsestekst. For igen er det ikke nødvendigvis lige præcis vores darling, der skal stemmes igennem, bare vi begynder at arbejde med at skabe nogle forandringer, som reelt kan mærkes hos de unge mennesker, som møder nogle ufattelig dumme og mærkelige forhindringer i deres liv, som faktisk kommer til at stå i vejen for beskæftigelse og uddannelse.

Kl. 12:32

Anden næstformand (Jeppe Søe):

Ordføreren.

Kl. 12:32

Lotte Rod (RV):

Jeg er meget enig, og derfor tror jeg også, vi har brug for at finde ud af, hvad så den klogeste måde at komme videre på er. For nogle gange er den bedste måde jo netop at lave et forsøg for også blive klogere på, hvad det egentlig koster, men også på, hvad vi sparer på sigt, fordi det jo er en god investering at hjælpe folk tidligt. Men omvendt er det jo sådan, at hele kritikken af den måde, vi tidligere lavede satspuljer på, gik på, at vi lavede nogle virkelig gode projekter, som fungerede rigtig godt, og selv om vi konkluderede, at det var godt, gjorde vi det aldrig til virkelighed bagefter, så her skal vi jo finde en måde at komme videre på, som faktisk kommer til at gøre det bedre for folk.

Kl. 12:33

Anden næstformand (Jeppe Søe):

Spørgeren.

Kl. 12:33

Charlotte Broman Mølbæk (SF):

Det kan jeg sagtens genkende. Der er jo rigtig mange projekter rundtomkring, der opstår og dør, og det er virkelig brandærgerligt, at vi ikke får brugt de gode erfaringer. I virkeligheden er det lidt som hønen og ægget. Jeg synes tit, vi løber panden mod en mur, når vi forsøger at komme med nogle forbedringer, for så ved man søreme ikke, hvad det koster, og så koster det et trecifret millionbeløb, og så koster det vist alligevel kun 60 mio. kr. Det har vi før behandlet her i salen. Så det er også en måde at begynde at afsøge, hvad økonomien er, og hvad konsekvenserne er, på, så vi kan komme videre med det og sprede det ud landsdækkende.

Kl. 12:33

Anden næstformand (Jeppe Søe):

Ordføreren.

Kl. 12:33

Lotte Rod (RV):

Så lad os se, om ikke vi kan prøve at lave en fælles tekst også med regeringen. For hvis sådan et beslutningsforslag bare bliver stemt ned af en regering, sker der jo sjældent noget. Så lad os se, om ikke vi kan komme videre sammen.

Kl. 12:34

Anden næstformand (Jeppe Søe):

Tak til ordføreren for Radikale. Næste ordfører på talerstolen er hr. Torsten Gejl fra Alternativet.

Kl. 12:34

(Ordfører)

Torsten Gejl (ALT):

Det er ikke så kompliceret, formand. Heldigvis er Socialudvalget og socialordførere nogle, som tænker rigtig, rigtig grundigt over tingene, så det her forslag og de andre, vi drøfter i dag, bliver rigtig godt endevendt.

I Alternativet må vi se at blive lidt større, hvis vi skal være nogle af dem, som er forrest i forhold til at fortælle, hvad tingene handler om. Så vi stemmer egentlig bare for og takker endnu en gang for SF's opmærksomhed på de borgere, som nok er blandt dem i vores land, som har allermest brug for, at der er nogen, der ser dem. Vi er kede af, at det her forslag ikke bliver vedtaget, men jeg tror, at mange af de ting, vi har snakket om i dag, kommer vi til at samle op i noget lovgivning, som kommer til at gøre meget til virkelighed. Så helt tabt er det ikke.

Kl. 12:35

Anden næstformand (Jeppe Søe):

Tak til ordføreren for Alternativet. Næste ordfører på talerstolen er hr. Kim Edberg Andersen fra Nye Borgerlige.

Kl. 12:35

(Ordfører)

Kim Edberg Andersen (NB):

Pludselig gik det stærkt, så jeg har lige kastet det sidste stykke lagkage i hovedet. Jeg er helt forpustet af at rende op ad trappen, så det beklager jeg.

Det er ganske enkelt et godt forslag, som stikker fingeren ind der, hvor det viser, at når vi laver lovgivning får vi ikke alle detaljerne med, og det her er en af de detaljer, vi mangler. Man bliver ikke nødvendigvis rask, bare fordi man har fødselsdag og bliver 18 år.

Man mangler ikke lige pludselig hjælp, vil jeg håbe, bare fordi man bliver 18 år, for hvorfor har vi så tildelt den, kan man sige. Det er jo dejligt, hvis vi har lavet regler, der sikrer, at man naturligvis kan overgå til bedre hjælp, hvis man skal på arbejde og man kan komme på arbejde, og at vi har lavet regler, der muliggør det. Men det her er et godt forslag. Selvfølgelig skal man som minimum kunne fortsætte med den hjælp, man har som 17-årig, når man bliver 18 år, så man ikke skal igennem endnu en gang bureaukrati, bare fordi man lige pludselig er blevet 18 år. Det giver ingen mening. Det er et supergodt forslag, og det støtter Nye Borgerlige naturligvis.

Kl. 12:36

Anden næstformand (Jeppe Søe):

Tak til Nye Borgerlige. Så er det ordføreren for forslagsstillerne, fru Charlotte Broman Mølbæk fra Socialistisk Folkeparti.

Kl. 12:36

(Ordfører for forslagsstillerne)

Charlotte Broman Mølbæk (SF):

Tak for det. Og tak for kommentarerne, om end jeg igen må konstatere en ærgerlig forandring fra, hvor vi stod sidste år, med mange af de samle partier. Én ting er, når man er et nyt parti, eller der er sket noget andet, men de samme partier har i hvert fald valgt at rykke sig i det her, og så kunne jeg jo vælge at tage fat i det, som fru Lotte Rod sagde om en beretning, og den opfordring følger jeg op på, og jeg prøver at se, om vi kan lande et eller andet, som kan være mere handlingspræget videre hen.

Men jeg kan jo så også erfare, at der, da vi sidste år med et fuldt og enigt Folketing landede en beretning, faktisk heller ingenting skete. Det synes jeg bare er megasynd og ærgerligt, og det er jo det, der bliver så ærgerligt, når vi står her og snakker om alle vores gode intentioner på de her menneskers vegne, altså at vi ikke kommer videre i det. For vi kunne jo have valgt lige præcis den mulighed at sige, at okay, det er godt, vi sætter os ned og forhandler; vi er ikke helt enige om snittet her, og vi er måske ikke helt enige i, at det lige præcis er børnebestemmelserne, der på den måde skal føres videre, men hvordan er det så, vi netop sikrer, at overgangen ikke bliver så arbitrær og så modsatrettet for mange unge mennesker, altså at det bliver en stopklods, hvor der enten ikke kommer nogen hjælp eller man slet ikke har taget stilling til, hvordan man skal leve et aktivt liv, fordi der er mere fokus på et serviceniveau i kommunen, når det gælder voksenbestemmelserne? Det er jo desværre også sådan, det er.

Så er der det helt mærkelige fænomen, at der er flere og flere unge mennesker, der fortæller mig om, at de kan gå fra at have en fuld børne-bpa og have hjælp til at komme ud og leve et aktivt liv, være politisk aktive ligesom vi andre – det skal unge mennesker med handicap da også have en ret til at kunne deltage i – til lige pludselig kun at kunne få 15 timers ledsagelse. Det er meget, meget lidt, og hvis man har brug for hjælp til alt muligt, altså personlig pleje, nogle ekstra arme og ben i sit liv, bliver man institutionaliseret i eget hjem. Det får mig til at tænke på, hvordan vi før i tiden med forsorgshjemmene bare proppede mennesker med handicap ind i nogle rammer, som var ret umenneskelige. Den retning håber jeg bare ikke det kommer til at udvikle sig hen i, og jeg håber, at vi på en eller anden måde får sat to tykke streger under, at det ikke kun handler om ren overlevelse, men at det også handler om at skulle leve et liv.

Nogle kommer i uddannelse og beskæftigelse, og helt ærligt, hvis vi var bedre til at støtte og hjælpe de her unge mennesker, ville der også være langt flere af dem, der ville komme i uddannelse og beskæftigelse. Der har regeringen jo en pointe i, at man har sat fokus på de der 45.000 unge mennesker, der står uden for uddannelse og beskæftigelse, og en ret stor del af dem er faktisk unge mennesker med handicap, og det får mig til at tænke på, hvad det så er, vi kan gøre for at få dem derhen. Det handler om en god forberedelse, og det handler om, at de har den tilpasse støtte i folkeskolen, men i forhold til de svære overgange, der er, giver det jo også rigtig god mening, at vi generelt set kommer til at arbejde mere i dybden med dem, og at vi netop også sikrer, at du, når du så når det 18. år, så ikke bare får en nedgang i din ydelse, som faktisk gør, at du ikke kan komme ud og bevæge dig eller komme ud i samfundet, hvad der jo ellers vil give både mental og fysisk sundhed, hvad der vil forebygge udfordringer senere, og hvad der i øvrigt vil give mulighed for, at man bedre kan være på en arbejdsplads og passe sit job. Det er jo sådan, tingene hænger sammen.

Så det vil i virkeligheden være min afsluttende opfordring herfra og forhåbentlig også, at vi alle sammen i en beretning kan finde en eller anden vej, så alle de gode intentioner også får en handling på og det ikke bare bliver ved nogle fine intentioner, der bliver nævnt her i Folketingssalen. Jeg skal også hilse fra DF og Konservative og sige, at de også stemmer for det her forslag.

Kl. 12:41

Anden næstformand (Jeppe Søe):

Det er hermed modtaget. Der er ikke nogen korte bemærkninger til forslagsstilleren, som dog kan blive stående, fordi der lige om lidt er et andet forslag.

Men der er ikke flere, der har bedt om ordet i forbindelse med den her forhandling, og den er dermed afsluttet.

Jeg foreslår, at forslaget henvises til Socialudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

3) 1. behandling af beslutningsforslag nr. B 108:

Forslag til folketingsbeslutning om forenkling af reglerne om tabt arbejdsfortjeneste.

Af Charlotte Broman Mølbæk (SF) m.fl.

(Fremsættelse 17.03.2023).

Kl. 12:41

Anden næstformand (Jeppe Søe):

Ordføreren vil gerne begrunde forslaget. Værsgo.

Kl. 12:41

Begrundelse

(Ordfører for forslagsstillerne)

Charlotte Broman Mølbæk (SF):

Tak for det. 3 år og to ankesager tog det Camilla og Peter, der er forældre til to drenge med autisme og adhd, at få den hjælp, børnene har brug for. Begge drenge er så ramt af deres handicap, at de begge går i specialskole i dag, men da drengene begyndte at udvise alvorlige symptomer på mistrivsel og eventuelt uopdagede diagnoser, var systemet langsomt.

Det samme oplevede Laura, der har en søn, der er født med handicap. Her tog det trods alt kun 7 måneder, inden hun fik bevilget tabt arbejdsfortjeneste, fordi hendes søn ikke kunne gå i den her børnehave. 7 måneder er faktisk lang tid, når man står uden indtægt. Hvad skulle Laura vælge? Skulle hun sende sin dreng af sted til en daginstitution, han havde det rigtig dårligt i, eller mangle penge til at betale husleje med?

En nylig undersøgelse viser også, at det i gennemsnit tager 5 år, fra forældre ytrer bekymring for deres børns trivsel, til de får en henvisning til psykiatrien. En undersøgelse fra Danmarks institut for Pædagogik og Uddannelse fra 2021 viser, at det er svært at få hjælp, hvis ens barn ikke har en diagnose. Det betyder, at børn, der mistrives og har brug for hurtig hjælp, har svært ved at få den nødvendige hjælp, og ofte resulterer systemets langsommelighed i, at der skabes massiv mistrivsel hos både familien og barnet.

Det nytter simpelt hen ikke noget. Det nytter ikke noget, at vi har et system, der er så langsomt, at børn og familier går i stykker, når de parkeres i et system og en masse nejer. Vi skal sikre hurtig og bedre hjælp til forældre med børn i mistrivsel – diagnose eller ej.

Derfor kommer SF i dag med det her beslutningsforslag om at forenkle reglerne for tabt arbejdsfortjeneste, som både handler om mindre bureaukrati, mere tillid til familierne, mere forenkling af reglerne og i virkeligheden også, at dem, der står med midlertidig funktionsnedsættelse; det vil sige, at ved pludseligt opstået angst, depression, hvor børn ikke kan komme af sted, får man også mulighed for at få bevilget tabt arbejdsfortjeneste. Det tror jeg vil kunne hjælpe rigtig mange familier med at forebygge en masse alvorlige problemer på den længere bane.

Kl. 12:43

Anden næstformand (Jeppe Søe):

Tak for begrundelsen. Forhandlingen er nu åbnet, og den første, der får ordet, er social- og boligministeren.

Kl. 12:44

Forhandling

Social- og boligministeren (Pernille Rosenkrantz-Theil):

Tak. Jeg har det med at glemme, at rækkefølgen er omvendt, når det er beslutningsforslag, vi behandler, så jeg sad lige og tænkte, at nu kommer der en anden socialdemokrat på talerstolen, nemlig ordføreren. Men tusind tak for muligheden for at drøfte endnu et forslag på handicapområdet. Jeg vil sige det sådan, at jeg synes, at det her måske er det mest dilemmafyldte af de tre beslutningsforslag, som vi behandler her i dag, og så meget desto mere vil jeg sige tak for muligheden for, at vi får lov til at vende det med hinanden.

Jeg er sådan set ikke i tvivl om konklusionen, så den kan jeg lige så godt sige med det samme: Regeringen støtter ikke beslutningsforslaget. Det er der forskellige årsager til, mest af alt det her med at lægge så relativt præcis en variant frem. Og at det skal være inden oktober 2024, mener jeg simpelt hen ikke er realistisk. Det er bare for at sige, at vi ikke kommer til at støtte beslutningsforslaget, men at jeg synes, der bliver understreget nogle ting her, som er vigtige.

Derfor vil jeg også gerne tilkendegive, at jeg har et ønske om at kigge på reglerne på handicapområdet. Nu har jeg jo siddet som børne- og undervisningsminister i en del år, og der er ikke nogen tvivl om, at der er en form for krydspres; altså, der er simpelt hen et stort problem omkring skolevægring. Det vil sige, at det her med at skaffe de rigtige tilbud på de rigtige tidspunkter til de rigtige børn på en måde, så de faktisk indgår i det skolefællesskab, som vi alle sammen har ret til, i sagens natur er en fuldstændig afgørende ting. Og noget af det, som jeg selv har været meget optaget af, og som regeringen er optaget af, er det lavtærskeltilbud, som ligger som en del af 10-årsplanen på psykiatriområdet.

Det er mit håb og mit ønske – og det er det, der har været idéen med det – at det skal bidrage til at afhjælpe i forhold til den tid, der for rigtig mange familier går med udredninger og det overhovedet at få den relevante hjælp, der skal til, for at man kan komme rundt om, hvorfor ens barn mistrives, og om der er tale om et psykisk handicap, eller om der er tale om psykiske lidelser. Det er ting, som vi meget sjældent i debatten skiller ad; det bliver ligesom puttet ned i én stor krukke, og det gør også, at det så kan være enormt forvirrende og umuligt at få hjælpen på det rigtige tidspunkt for de forældre og deres børn, som det drejer sig om.

Så det er altså ikke nogen hemmelighed, at vi fra regeringens side mener, at det er for regeltungt og for sagsbehandlingstungt, og at der er alt for mange benspænd for forældre til børn med i særdeleshed psykiske handicap i forhold til både skoleområdet og socialområdet, og bl.a. derfor har lige præcis den anbefaling om lavtærskeltilbud i psykiatriplanen været afgørende vigtig. Men jeg vil altså ikke være klar til at kunne garantere, at vi kan sætte noget i søen inden oktober 2024 i forlængelse af det her beslutningsforslag, og jeg kan derfor ikke bakke op om det.

Så vil jeg sige, at der er nogle udfordringer og nogle ret tunge dilemmaer i forhold til at udvide målgruppen for tabt arbejdsfortjeneste til også at omfatte forældre til børn med midlertidige funktionsnedsættelser, eksempelvis angst og depression. Når jeg siger det, er det, fordi jeg går ret meget op i, at vi sørger for at få adskilt, hvad der er handicap, og hvad der er psykiske lidelser. Og noget af det, jeg faktisk er ret bekymret over, er, at vi ellers får set på eksempelvis den gruppe, som også nævnes her fra talerstolen af ordføreren for forslagsstillerne, nemlig børn med autisme, som noget, der nok går over med tiden. Nej, det at have autisme er et handicap. Ofte er det sådan, at de ting bliver lagt i samme gruppe som eksempelvis angst og depression, og det er fuldstændig forskellige planeter. Der selvfølgelig behov for hjælp og støtte i begge situationer, men det er bare to forskellige typer af hjælp og støtte, der er behov for. Jeg har det sådan – men det behøver jeg ikke at sige til ordførerne her i salen, fordi her beskæftiger alle sig med det i hverdagen og er derfor fuldstændig klar over det – at jeg mener, at debatten indimellem bærer præg af, at vi ikke nuancerer, hvad det er, der er behov for, og så kommer det simpelt hen til at virke på samme måde, som hvis vi sad og talte om, at man skal behandle kræft på samme måde, som man behandler et dobbelt benbrud. Begge dele er alvorligt, men vi ved jo alle sammen godt, at det er nogle fuldstændig forskellige ting, der skal til.

Min bekymring med hensyn til at udvide målgruppen i forhold til børn med midlertidige funktionsnedsættelser og skolevægring er, at man så fjerner fokus fra det, som jeg mener der skal til, og det, som vi fra regeringens side mener der skal til, nemlig at man får ro om situationen og får fokuseret på at skabe det rigtige skoletilbud. Det findes i rigtig mange forskellige varianter, herunder har man jo ret til at blive hjemmeundervist, hvis man i en periode ikke kan deltage i den almindelige undervisning på skolen. Så det er bare for at sige, at jeg simpelt hen mener, at fokus bliver lagt det forkerte sted, hvis man lægger sit fokus på at udvide målgruppen for tabt arbejdsfortjeneste. Det er ikke løsningen på ufrivilligt skolefravær.

Kl. 12:49

Jeg tror, at de fleste af os under corona konstaterede, hvis vi ikke vidste det i forvejen – begge mine forældre er lærere, så jeg vidste det godt i forvejen – at der er noget, vi ikke kan; vi har ret svært ved at undervise vores egne børn. Det vil sige, at det, man skal have ret til, og det, man allerede har ret til ifølge lovgivningen, jo er at blive undervist på de præmisser, der nu engang er, og det betyder ultimativt også, at man har ret til at blive eneundervist derhjemme, hvis det er det, der kan lade sig gøre, i forhold til hvor barnet er henne.

Jeg ville langt hellere have, at de rettigheder, man allerede har, faktisk blev efterlevet, end at vi lagde ansvaret for at tage sig af barnet hos forældrene og dermed jo også i sidste ende parkerer en undervisningsopgave hos forældrene, da de fleste af os ikke har nogen uddannelse til at varetage den opgave. Derfor mener jeg, at vi skal skabe ro og stabilitet, sørge for, at de rettigheder, man har, bliver efterlevet, at barnet eller den unge så vidt muligt skal have den rette støtte og hjælp til at vende tilbage til skolen og til en form for skoletilbud, som faktisk passer til det barn, man taler om, at man forebygger i forhold til udfordringerne, og at der på tværs af undervisningsområdet og social- og sundhedsområdet iværksættes de nødvendige indsatser for at opnå det, og det er jo efter min mening bl.a. lavtærskeltilbud inden for psykiatrien, og jeg har været rigtig glad for, at bl.a. SF i forbindelse med forhandlingerne om det har lagt meget vægt på, at det ikke kun var Sundhedsministeriet, der inviterede og forestod forhandlingerne, men at det netop var en bredere kreds af ministre – det var forud for valget – og jeg var meget glad for at blive inviteret med i det forhandlingsrum, bl.a. på opfordring fra SF.

Der er selvfølgelig en eller anden form for risiko for, at man, hvis man kan slippe af sted med, at man parkerer børnene derhjemme og forældrene får ansvaret, så ikke leverer det skoletilbud, der skal til. Så jeg ville simpelt hen være bekymret for at gå ned ad den vej, at man udvidede målgruppen for tabt arbejdsfortjeneste der, hvor vi taler om midlertidige funktionsnedsættelser. Det gør vi jo ikke, når vi taler om børn med autisme. Altså, hvis jeg skal vende tilbage til, hvornår det er, vi taler om et handicap, og hvornår det er, vi taler om midlertidige funktionsnedsættelser, mener jeg som sagt, det er to forskellige ting. Børn med autisme skal selvfølgelig også hjælpes tilbage i det rigtige og relevante skoletilbud, men det er bare for at sige, at udvider vi det til midlertidige funktionsnedsættelser, ville man eksempelvis også i forbindelse med angstdiagnoser og andet skulle have det med.

Så den her risiko for, at man nedprioriterer indsatserne i forhold til skoletilbuddet, mener jeg er til stede – det ville jeg simpelt hen være bekymret for. Det er vigtigt, at det er skolen, der har pligt til at tilbyde barnet og den unge den nødvendige støtte, herunder jo specialundervisning og i sidste ende også undervisning en til en hjemme, hvis det er sådan, at det er det, der kan gennemføres. Det er det, man kalder sygeundervisning, og det skal tilbydes under sygefravær af længere varighed.

Det her forslag om at sidestille tabt arbejdsfortjeneste med lønindkomst, som er den anden del af forslaget, sådan at modtagere af tabt arbejdsfortjeneste kan være medlemmer af en a-kasse og opnå ret til dagpenge, kan vi heller ikke fra regeringens side bakke op om. Kort fortalt handler det om, at du bryder med det grundlæggende princip i dagpengesystemet, at man ikke kan optjene ret til én offentlig ydelse baseret på, at man modtager en anden offentlig ydelse.

I forhold til de resterende konkrete elementer i forslaget vil jeg sige, at der er nogle gode idéer iblandt dem, men der er også nogle udfordringer og nogle uhensigtsmæssigheder. Men det er klart, at vi vil kigge videre på de her ting i forbindelse med forenkling og afbureaukratisering på handicapområdet. Så jeg vil sige tusind tak for at tage det op, men som sagt synes jeg, der er nogle ret dybe dilemmaer i, hvordan vi griber det fænomen an, at der er en så udbredt skolevægring, som der er i de her år.

Kl. 12:53

Anden næstformand (Jeppe Søe):

Der er en kort bemærkning fra ordføreren fra forslagsstillerne, fru Charlotte Broman Mølbæk.

Kl. 12:53

Charlotte Broman Mølbæk (SF):

Tak for talen. Og tak for imødekommelsen af i hvert fald dele af det, men når det kommer til midlertidig funktionsnedsættelse, bliver jeg nødt til at sige, at jeg simpelt hen synes, det er noget vrøvl; fordi man får bevilget tabt arbejdsfortjeneste, er der jo intet, der står i vejen for, at man arbejder videre med at komme tilbage. Det handler jo i virkeligheden om at løse en akut problematik derhjemme for familierne, som har et barn, der ikke kan komme af sted og ikke kan komme i skole.

Undskyld mig, men hvad i alverden skal de her familier stille op, når de står med et barn, der er gået fuldstændig i stykker, og som de ikke kan få ud ad døren? Skal de så bare lade være med at tage på arbejde? Skal de melde sig syge? Eller hvad søren kan de gøre? Kunne man give dem tabt arbejdsfortjeneste, eventuelt bare på deltid eller nogle timer, alt efter hvordan man vurderer det, samtidig med at man arbejder med alle de indsatser, der skal til, for at barnet eller den unge kan komme i trivsel igen og komme hen til det tilbud, der er?

Mit første eksempel var Camilla og Peter, hvor deres sønner absolut ikke havde nogen opdaget diagnose, og det er jo sådan, det tit er med autisme og adhd eksempelvis: Man udvikler psykiske symptomer på, at man ikke får den rigtige hjælp – så kommer det først – og derfor er der behov for at få bevilget tabt arbejdsfortjeneste.

Kl. 12:54

Anden næstformand (Jeppe Søe):

Ministeren.

Kl. 12:54

Social- og boligministeren (Pernille Rosenkrantz-Theil):

Jamen jeg anerkender sådan set, at der er en problemstilling. Og det er ikke for sådan at være meget hård ved SF, men altså, vi har lige afsluttet nogle finanslovsforhandlinger, og SF er med i en aftale, og der er det her jo ikke en del af det. Altså, det er bare for at sige: Det er jo ikke sådan, at det her forslag er gratis, og derfor ville der skulle anvises noget finansiering, som man i hvert fald ikke fra SF's side har fået i forbindelse med finansloven.

Derfor kan man fint fremsætte forslagene, men det er bare for at sige, at det jo faktisk ligger ud over den aftale, vi har lavet med hinanden, og det vil også sige, at i forhold til de krav og andet, der er blevet fremsat i den forbindelse, er det vigtigt, at man også får skaffet finansiering til tingene.

Jeg mener, at det er rigtigt, at der er en problemstilling, og jeg mener som udgangspunkt, at man skal leve op til den forpligtelse, man har fra skolevæsenets side, og sørge for, at børnene får undervisning, når de er sygemeldt i længere tid eksempelvis. Og det kræver jo ikke en diagnose; det kræver ikke en diagnose, at man i forbindelse med en sygemelding får den undervisning, der skal til, derhjemme.

Kl. 12:55

Anden næstformand (Jeppe Søe):

Spørgeren.

Kl. 12:55

Charlotte Broman Mølbæk (SF):

Jo, men man kan jo sige, at når der lige pludselig ligger 16 mia. kr. i statskassen, kunne det måske være, man kunne ønske sig, at regeringen ville anvise nogle midler til lige præcis bedre forhold for mennesker med handicap. Og vi har også anvist, nemlig i forhold til råderummet, og med 16 mia. kr. tror vi nok, at vi har råd til at finansiere det her forslag, der er på ret beskedne 50 mio. kr.

Så den diskussion synes jeg fint at vi kan tage, men i virkeligheden er det også noget principielt i forhold til at stille de her børn bedre: Hvordan kan vi forebygge, de får det så dårligt? Det er jo lige præcis det, vi skal forstå med det her også.

Kl. 12:56

Anden næstformand (Jeppe Søe):

Ministeren.

Kl. 12:56

Social- og boligministeren (Pernille Rosenkrantz-Theil):

Det sidste er jeg fuldstændig enig i. Jeg vil bare sige: Jeg har ikke hørt, at det her var et krav, som SF stillede i forbindelse med de nylig overståede finanslovsforhandlinger. Altså, det er jo ikke for at sige, at det er en gratis omgang at stå i Folketingssalen med et beslutningsforslag, man ikke har stillet krav om til nogen forhandlinger, men alligevel.

Så vil jeg sige, at jeg er enig i det med det forebyggende. Vi skal jo simpelt hen undgå, at familien kommer derhen. Der må jo ikke gå så lang tid, hvor et barn mistrives i folkeskolen, før at man får den hjælp og støtte, der skal til, og det skal ikke være afhængigt af en diagnose. Og det er derfor, jeg lægger vægt på nogle af de muligheder, der er i folkeskoleloven i dag, og hvor jeg desværre også støder på alt for mange eksempler med børn, hvor man ikke lever op til det.

Kl. 12:56

Anden næstformand (Jeppe Søe):

Fru Marlene Harpsøe fra Danmarksdemokraterne.

Kl. 12:56

Marlene Harpsøe (DD):

Tak til ministeren for indlægget. Jeg sidder ligesom SF's ordfører med sådan en forundring over, at man f.eks. helt og holdent afviser at udvide målgruppen. Men der er også noget andet. Jeg synes, at der bliver sagt noget fra talerstolen i dag, hvor jeg tænker: Jamen prøv at høre, virkeligheden derude er, at der er familier, der bliver nedbrudt, går i stykker og er fuldstændig ulykkelige, fordi de skal kæmpe en kamp med kommunerne, bl.a. i forhold til overhovedet at kunne få den her tabte arbejdsfortjeneste, og den har de brug for, for ellers kan de ikke få økonomien til at hænge sammen. Samtidig står de med et barn, som er blevet anvist et tilbud, som barnet ikke kan være i, f.eks. på grund af angst.

Så man står i den situation: Skal nedbryde mit barn yderligere ved at tvinge det hen i et undervisningstilbud eller et dagtilbud, hvor de ikke føler, at de kan være lige nu og her, eller skal jeg lade det blive hjemme og så bare undgå at betale husleje? Det er det dilemma, de står i.

Kl. 12:57

Anden næstformand (Jeppe Søe):

Ministeren.

Kl. 12:57

Social- og boligministeren (Pernille Rosenkrantz-Theil):

Det, jeg forsøger at sige, er, at kommunen jo sådan set er forpligtet til at stille en underviser til rådighed for det pågældende barn derhjemme. Altså, jeg kan bare konstatere, at ifølge lovgivningen skal skolen faktisk stille med en underviser derhjemme, hvis det er sådan, at barnet er sygemeldt i længere tid. Det er jeg godt klar over ikke sker i alle kommuner, men det er faktisk det, der er forpligtelsen. Og jeg er helt med på, at det er sådan, det er; jeg kender til det, jeg kender faktisk ovenikøbet til præcis den situation i min private omgangskreds, der bliver nævnt her.

Så det er bare for at sige: Jeg synes ikke, at den rigtige variant af det der er, at mor og far så skal sige deres job op. Jeg synes jo, at den rigtige variant er, at man lever op til den lovgivningsforpligtelse, man har, og det er at stille undervisere til rådighed. Det mener jeg er det bedste for barnet, og det mener jeg i øvrigt også er det bedste for familien.

Det, der egentlig er min anke her, er ikke, at det ikke foregår, og det er ikke, at der ikke er det problem. Det er simpelt hen bare, at jeg ikke mener, at den rigtige løsning er, at vi så lapper på det ved at sige, at barnet ikke får ret til den undervisning, det egentlig har ret til. Barnet har ret til undervisning. Og man har i forbindelse med længerevarende sygemeldinger ret til også at blive undervist en til en, hvis det er sådan, at det er det, der kan lade sig gøre.

Kl. 12:59

Formanden (Søren Gade):

Fru Marlene Harpsøe.

Kl. 12:59

Marlene Harpsøe (DD):

Så vil jeg gerne vide, hvad ministeren helt konkret vil gøre for at sikre, at de børn og unge derude også får det undervisningstilbud, som de har ret til at få. For lige nu og her står vi også i en situation, hvor landets kommuner skal spare, også på børne- og ungeområdet, og i forvejen er der mange familier, der kæmper med overhovedet at kunne få det antal støttetimer, de er blevet bevilget, f.eks. i skolen, til deres barn, som har brug for støtte. Det er sådan nogle situationer, de står i derude.

Så hvad vil ministeren gøre? For lige nu og her er kommunerne pressede. De vil ikke få økonomien til at kunne varetage det her område. Så hvad vil ministeren gøre?

Kl. 12:59

Formanden (Søren Gade):

Ministeren.

Kl. 12:59

Social- og boligministeren (Pernille Rosenkrantz-Theil):

Jeg synes jo, at noget af det, der er enormt vigtigt, er, at vi kommer ind og får styr på de udgiftsstigninger, der eksempelvis har været i kommunerne. Det ved jeg godt bliver lidt teknisk, men jeg er faktisk ret optaget af det.

I forbindelse med den økonomiaftale, der er indgået i går, har vi lagt op til, at der skal være et takstloft for de steder, hvor man så at sige kan komme uanmeldt, altså der, hvor der er selvmøderprincip. Der er priserne stukket fuldstændig af, og det presser kommunernes økonomi rigtig meget, uden at der er en kvalitetsforbedring forbundet med det. Det kan vi altså simpelt hen ikke se, at der skulle være.

Priserne er stukket af. Der er nogle, der får rigtig mange penge for noget, hvor der ikke bliver leveret en bedre kvalitet. Det er jo i hvert fald et af de steder, hvor vi fra regeringens side og i samarbejde med KL har peget på, at det ikke nytter noget, at man eksempelvis bliver presset på, hvad man kan levere på skoleområdet. Og eksempelvis i forhold til de her børn er det noget, hvor der ikke er nogen påviselig kvalitetsforbedring eller noget andet forbedret forbundet med de priser, der er stukket af. Der har vi altså lagt op til et takstloft, og det har jeg været meget optaget af.

Kl. 13:00

Formanden (Søren Gade):

Fru Mette Thiesen, Dansk Folkeparti.

Kl. 13:00

Mette Thiesen (DF):

Tusind tak. Jeg vil sige med det samme, at jeg synes, at det her er et fremragende forslag, og vi i Dansk Folkeparti støtter det også. Men jeg blev lidt nysgerrig på noget, da debatten gik lidt frem og tilbage i forhold til det her med de børn, som er skolevægrere , og som altså ikke kommer i skole. For en ting er, at der er dem, der desværre er nået dertil, hvor de ikke kan komme i skole, og hvor det her med tabt arbejdsfortjeneste er ekstremt vigtigt, for at familien simpelt hen kan hænge sammen, men der er faktisk også noget, jeg blev konfronteret med på et tidspunkt, og det handler om, at vi, så vidt jeg husker det, faktisk har vedtaget, at man ved særlige omstændigheder kan lave fjernundervisning, som man havde det under corona, altså hvor man har udstyr til det i skoleklassen, og barnet så kan sidde derhjemme og få undervisning via en computer. Men nu er jeg altså bare stødt på flere, der har sagt, at skolen simpelt ikke tilbyder det her, selv om de har et barn, som ellers vil skolevægre . Så hvad gør vi ved det? Det kunne jeg egentlig godt tænke mig at høre, for det undrede mig faktisk lidt, for mig bekendt har vi åbnet op for den mulighed.

Kl. 13:01

Formanden (Søren Gade):

Ministeren.

Kl. 13:01

Social- og boligministeren (Pernille Rosenkrantz-Theil):

Altså, nu er jeg faktisk ikke børne- og undervisningsminister længere, så jeg tænker, at vi på en eller anden måde skal have min kollega, den nuværende børne- og undervisningsminister, ind i Folketingssalen for at svare på det. Men det er fuldstændig rigtigt, at det er mig, der har indført de pågældende regler, men jeg tænker, det er et spørgsmål, det er rigtig relevant at stille til undervisningsministeren.

Kl. 13:02

Formanden (Søren Gade):

Fru Mette Thiesen.

Kl. 13:02

Mette Thiesen (DF):

Tak. Det ved jeg godt, men det var egentlig bare, fordi jeg synes, det hænger meget sammen med den her problematik, hvis man ikke gør alt, hvad man overhovedet kan, fra skolernes side i forhold til at imødekomme det her barn, som så ender med at skolevægre, og hvor man så til sidst kan stå som familie være nødt til at have barnet hjemme og have tabt arbejdsfortjeneste. Jeg skal nok stille spørgsmålet til den relevante minister, men jeg var egentlig bare nysgerrig efter at høre, hvad ministeren tænkte om det, fordi ministeren var minister for området, da vi vedtog det. Så det er dejligt at høre, at ministeren bekræfter, at sådan må det være, og så må vi jo eventuelt lige hanke op i skolerne, hvis det er.

Kl. 13:02

Formanden (Søren Gade):

Ministeren.

Kl. 13:02

Social- og boligministeren (Pernille Rosenkrantz-Theil):

Noget af det, som jeg er meget begejstret over – det tror jeg godt jeg kan tillade mig at sige som socialminister – er jo præcis at sikre muligheden for fortsat at være en del af et fællesskab. Der kan man sige, at onlinevariationen i nogle sammenhænge, omend langtfra i alle sammenhænge, også betyder, at barnet får mulighed for, selv om det er lidt på sidelinjen, at være en større del af et fællesskab, end hvis man eksempelvis gennemførte den her en til en-undervisning, som jo er der, vi helst ikke skal hen.

Jeg har været meget begejstret for nogle af de mellemvarianter, der blev brugt under corona, og det var også tydeligt på nogle af dem, der lever med angst, at det gav dem en vej tilbage i fællesskabet, som vi ikke tidligere har kunnet tilbyde. Så jeg har været meget optaget af, at vi fik høstet erfaringerne fra det.

Kl. 13:03

Formanden (Søren Gade):

Hr. Torsten Gejl, Alternativet.

Kl. 13:03

Torsten Gejl (ALT):

Tak. Jeg bed bare mærke i det der argument med, at SF burde have foreslået det her under finanslovsforhandlingerne. Er det sådan, at hvis man ikke foreslår udgifter under finanslovsforhandlinger – som man vælger at deltage i, og som man stemmer for – så må man faktisk ikke komme med udgiftsdrivende idéer hele resten af året? Er det sådan, det er tænkt?

Kl. 13:03

Formanden (Søren Gade):

Ministeren.

Kl. 13:03

Social- og boligministeren (Pernille Rosenkrantz-Theil):

Sådan ville jeg opfatte aftalereglerne i Folketinget generelt, så ja.

Kl. 13:04

Formanden (Søren Gade):

Hr. Torsten Gejl.

Kl. 13:04

Torsten Gejl (ALT):

Okay. De aftaleregler vil jeg hjertens gerne have tilsendt, for dem har jeg ikke set. Jeg tror da, at ethvert parti har frihed til at fremsætte forslag af hvilken som helst type til et hvilket som helst tidspunkt. Men hvis der nu er nogle regler, der hedder, at det må vi kun til finansloven, så er det da et andet Folketing end det, jeg troede jeg var trådt ind i.

Til sidst vil jeg lige høre: Nu viser det sig, at der er 16 mia. kr. mere, end vi har troet. Det har regeringen jo mildest talt kommunikeret meget kraftfuldt ud. Alle vil bruge pengene til alt muligt, det ved jeg godt, men kan ministeren ikke sørge for, nu da der er så mange penge, at få fat i en lille smule af dem, så de kunne komme de handicappede til gode?

Kl. 13:04

Formanden (Søren Gade):

Ministeren.

Kl. 13:04

Social- og boligministeren (Pernille Rosenkrantz-Theil):

Tusind tak for det bud. Altså, nu har jeg jo siddet i Folketinget i relativt mange år, og aftalereglerne, som jo ikke er skrevet ned, men som er uskrevne – og derfor er til forhandling og derfor ikke kan fremsendes – har i al den tid, jeg har siddet i Folketinget, været sådan, at hvis man er aftalepart på eksempelvis finansloven, stiller man ikke udgiftsdrivende forslag. Så er der altid partier, der i løbet af året gør det alligevel, og der er også nogle af dem, der så har trukket det igen for at blive ved med at være en del af aftalen. Men det er bare for at sige, at det er den aftalepraksis, jeg har kendt til i de vel efterhånden 20 år, jeg har været på Christiansborg.

Kl. 13:05

Formanden (Søren Gade):

Der er ikke flere korte bemærkninger, så vi siger tak til social- og boligministeren. Vi starter nu på ordførerrækken, og jeg byder velkommen til fru Sara Emil Baaring fra Socialdemokratiet.

Kl. 13:05

(Ordfører)

Sara Emil Baaring (S):

Tak for det, og tak for ordet, formand. Jeg vil gerne takke SF for at fremsætte beslutningsforslaget. Forslaget sætter lys på en generel problemstilling på handicapområdet, noget, Socialdemokratiet er meget optaget af, nemlig lettelse af bureaukratiet og en regelforenkling på området. I det her beslutningsforslag er der fokus på tabt arbejdsfortjeneste. Her vil man sikre, at forældre og forsørgere har bedre mulighed for at hjælpe og understøtte deres kære.

Ministeren har netop på denne talerstol redegjort for, at ministeren gerne vil se på reglerne, som de ligger i dag. Vi har alle kendskab til eller kender familier, der oplever alt for mange besværligheder; familier, der oplever enorm meget sagsbehandling og bump på vejen, inden de modtager den hjælp, de har brug for.

Det vil vi i Socialdemokratiet gøre noget ved, men vi vil gerne have alle med i løsningen: Kommunerne, organisationerne og partierne i den her sal. Men om det nøjagtig bliver som beskrevet i det her forslag, og om vi kan nå det inden oktober 2024, kan ministeren ikke garantere. Vi er også mere optaget af at finde den gode løsning frem for en forhastet en af slagsen.

Men der er brugbare og konkrete elementer i det her beslutningsforslag, som vi i Socialdemokratiet gerne vil tage med videre i arbejdet, og intentionerne bag dem deler vi; men samlet set kan vi ikke bakke op om beslutningsforslaget.

Kl. 13:06

Formanden (Søren Gade):

Tak for det. Der er en enkelt kort bemærkning. Fru Charlotte Broman Mølbæk, Socialistisk Folkeparti. Værsgo.

Kl. 13:06

Charlotte Broman Mølbæk (SF):

Tak for det. Man kunne godt få lyst til at være lidt drillende. I modsætning til alle de andre hasteforslag, vi har travlt med at fyre af sted i den her regeringsperiode, kunne man godt sige, at det står lidt i en sjov, skærende kontrast. Men helt ærligt, det er ikke det, der skal skille os ad. Hvis tidsfristen skal ligge længere ude, er det da det mindste problem i verden.

Det, der er det største problem, er jo, at det derude er en kæmpestor og lang kamp at få den her tabte arbejdsfortjeneste, som er nødvendig for at sikre familien for en periode. Nogle skal have det i lang tid, men det er jo i virkeligheden de færreste, der skal have det varigt. Men andre skal have det i perioder for netop at få familielivet til at hænge sammen. Og der er der bare rigtig meget klogt incitament i at gøre det tidligt, for så forhindrer vi, at familien bliver slidt fuldstændig ned. Vi forhindrer, at barnet udvikler psykiske belastningsreaktioner og i virkeligheden også får et nedsat funktionsniveau, der stiller barnet dårligere.

Kl. 13:08

Formanden (Søren Gade):

Ordføreren.

Kl. 13:08

Sara Emil Baaring (S):

Noget af løsningen er netop, som SF selv peger på i beslutningsforslaget, den her regelforenkling og afbureaukratisering, som vi vitterlig skal ind og have kigget på. Og derudover kan jeg tilslutte mig det, ministeren var oppe at sige på talerstolen lige før.

Kl. 13:08

Formanden (Søren Gade):

Fru Charlotte Broman Mølbæk.

Kl. 13:08

Charlotte Broman Mølbæk (SF):

Så hvis SF siger, det er fint nok, at vi ikke lige når det til den deadline, der er skrevet i beslutningsforslaget, er Socialdemokratiet så med?

Kl. 13:08

Formanden (Søren Gade):

Ordføreren.

Kl. 13:08

Sara Emil Baaring (S):

Jeg tilslutter mig ministerens udtalelser lige før.

Kl. 13:08

Formanden (Søren Gade):

Tak for det. Der er ikke flere korte bemærkninger. Vi siger tak til fru Sara Emil Baaring fra Socialdemokratiet. Jeg byder nu velkommen til fru Anni Matthiesen fra Venstre.

Kl. 13:08

(Ordfører)

Anni Matthiesen (V):

Tak for det, formand. Med beslutningsforslaget, som vi behandler lige nu, ønsker man at smidiggøre de forløb, der er, for forsørgere til børn med funktionsnedsættelse, i forbindelse med at man har brug for at få godtgørelse for tabt arbejdsfortjeneste. Jeg kan sige, at vi i Venstre altid gerne vil drøfte, hvordan vi kan smidiggøre, hvordan vi kan afbureaukratisere, og hvordan vi for den sags skyld kan gøre det mindre bureaukratisk. Så den del bakker vi helt og fuldt op om.

Der, hvor vi har nogle problemer med forslaget, er bl.a., at SF jo også ønsker at udvide målgruppen, bl.a. også til de børn, der eventuelt har skolevægring, hvis forældre så også skal have muligheden for at få godtgørelse for tabt arbejdsfortjeneste. Lidt ligesom ministeren var inde på, er det, der bekymrer mig i den sammenhæng, egentlig – forstå mig ret – at vi så ikke får gjort nok det sted, hvor der skal gøres noget, og det er jo hos børne- og undervisningsministeren. Altså, hvordan sikrer vi i det hele taget, at der ikke er så mange børn, som det desværre er i dag, der er derhjemme med skolevægring, og at de får de tilbud, som de egentlig har ret til, skolemæssigt? Så den del har vi det svært med.

Ud over det er der også nogle bekymringer fra vores side, i forhold til at SF ønsker, at man sideordner lønindkomsten og de penge, man modtager for tabt arbejdsfortjeneste, sådan at man kan melde sig ind i en a-kasse og derved også blive berettiget til dagpenge. Det er noget af det, man kan sige er lidt principielt, altså i forhold til at man så får muligheden for egentlig at optjene dagpenge på baggrund af en anden offentlig ydelse. Så det er de dele, vi har bekymringen om. Men den del, som jeg nævnte indledningsvis, i forhold til at kigge på, hvor det kan afbureaukratiseres, og hvor det kan gøres mere smidigt, synes vi faktisk er en god idé.

Jeg skal hilse fra Det Konservative Folkeparti og sige, at de ikke kan støtte forslaget, og det er det samme, jeg siger på Venstres vegne.

Kl. 13:10

Formanden (Søren Gade):

Der er en enkelt med en kort bemærkning. Fru Charlotte Broman Mølbæk fra Socialistisk Folkeparti, værsgo.

Kl. 13:11

Charlotte Broman Mølbæk (SF):

Tak, og tak for aftalen og den delvise imødekommelse af forslaget. Der er bare noget her, jeg simpelt hen ikke forstår, og det er jo i virkeligheden også det samme argument, der kommer igen, også fra socialministeren – og der skal ordføreren sådan set ikke redegøre for, hvad Socialdemokratiet siger – altså at de jo hellere skal i skole, og at de så ikke får undervisningstilbud. Men det her kommer jo ikke til at betyde, at der er nogen, der tager nogle børn og unge ud af et skoletilbud. Det her er jo kun til børn og unge og deres familier, som ikke kommer i et skoletilbud eller et dagtilbud, når problemet er der. For vi har allerede et problem, og man skal så tilbage i en eller anden form for skoletilbud, dagtilbud, eller hvad søren det end skal være. Det er der ingen tvivl om, og jeg tror ikke, at der er nogen forældre, der er interesserede i bare at trille rundt med deres barn derhjemme og så bare kigge på hinanden dagen lang. Alle forældre vil jo rigtig gerne støtte og bakke deres børn op i at komme ud i virkeligheden igen.

Så det er i virkeligheden intentionen med den midlertidige bestemmelse at give dem den tid og ro til netop at tage sig af det barn, mens det helt akut har det megasvært, og det kan være med til at nedsætte belastningsreaktionerne, de psykiske belastningsreaktioner. Kunne man ikke se, at det kunne give rigtig god mening, at der bliver en nemmere og smidigere sagsbehandling omkring det, indtil tingene er på sporet igen?

Kl. 13:12

Formanden (Søren Gade):

Ordføreren.

Kl. 13:12

Anni Matthiesen (V):

Der er nogle gange nogle tendenser til, at det, vi retter blikket imod her i Folketinget, jo også er det, der får øget fokus. Jeg kan dermed koble det sammen med, at det faktisk er den øgede fokus, jeg er nervøs for, fordi den så kan betyde, at vi ikke gør nok ved det i forhold til at undgå skolevægring.

Så det kan godt være, at SF tænker, at lad os nu bare udvide gruppen og få endnu flere forældre hjem at passe deres egne børn, hvis det er sådan, de har skolevægring. Men jeg er simpelt hen nervøs for, at vi sætter ind på en forkert måde.

Kl. 13:13

Formanden (Søren Gade):

Fru Charlotte Broman Mølbæk.

Kl. 13:13

Charlotte Broman Mølbæk (SF):

Men hvad i alverden skal de her familier gøre, når de har et barn, der fuldstændig er ødelagt, og som ikke kan komme af sted til det tilbud, de er visiteret til? Hvad skal de gøre? Skal de melde sig syge? Skal de pjække fra arbejdet? Hvordan i alverden skal de håndtere den situation, hvis ikke de kan få mulighed for at få en økonomisk hjælpende hånd i den tid, barnet ikke kan være af sted?

Altså, det her handler ikke om at udvide, og at det så bare er lykkelige dage derhjemme, og I kan hygge jer og have det megafedt derhjemme. Men det her handler om nogle meget alvorlige situationer med nogle børn, der har det megaskidt, og som simpelt hen ikke kan komme af sted. Og der skal der jo være en individuel faglig vurdering for det, så de netop kan modtage den her hjælp, netop for at sikre, at man ikke ødelægger familien, og at barnet kan komme af sted igen.

Kl. 13:13

Formanden (Søren Gade):

Ordføreren.

Kl. 13:13

Anni Matthiesen (V):

Jeg håber rigtig meget, at SF vil kaste sig ind i opgaven, der handler om, hvordan vi får antallet af børn, der har skolevægring, ned. Jeg håber rigtig meget, at SF vil kaste sig ind i den opgave hos børne- og undervisningsministeren, for det er jo der, det ansvar ligger. Så det er årsagen til det. Vi er simpelt hen bekymret for, at man, hvis man åbner mere op for, at endnu flere, også forældre til de her børn, kan få godtgørelse for tabt arbejdsfortjeneste, fjerner fokus.

Kl. 13:14

Formanden (Søren Gade):

Vi siger tak til ordføreren, fru Anni Matthiesen fra Venstre. Der er ikke flere korte bemærkninger. Og jeg byder nu velkommen til fru Rosa Eriksen fra Moderaterne.

Kl. 13:14

(Ordfører)

Rosa Eriksen (M):

Tak for ordet. Som forældre ønsker man alt det bedste for ens børn. Jeg ønsker i hvert fald det bedste for mine to piger derhjemme. Som forældre med et barn med funktionsnedsættelse kræver det ekstra hænder i hverdagen, hænder, der måske ikke er til stede, hvis man også arbejder 37 timer om ugen.

Nogle forældre vælger – andre har ikke noget valg – ikke at arbejde, da det kræver ekstra arbejde derhjemme. Det kan være sådan igennem mange år. Det er forældre, der bliver forsørgere for deres eget barn. Forsørgeren kan, når barnet bliver 18 år eller flytter hjemmefra, være så langt fra arbejdsmarkedet, at det kan kræve hjælp at komme tilbage på arbejdsmarkedet og genopbygge og vinde kompetencer.

Tabt arbejdsfortjeneste er et afgørende emne, der vedrører flere af vores samfundsborgere. Vores arbejdsmarked og velfærdssystem er fundamentet for vores samfund, og det er vores ansvar som lovgivere at sikre, at det fungerer retfærdigt for alle. Det handler om økonomisk tryghed. Reglerne om tabt arbejdsfortjeneste er komplekse. Det kan være svært at navigere i en labyrint af regler, der i høj grad kræver eksempelvis dokumentationskrav. Vi skal skabe et system, der er enkelt, gennemskueligt og tilgængeligt for alle. Det skal være til at forstå både for arbejdstagere og arbejdsgivere. En forenkling af reglerne om tabt arbejdsfortjeneste vil ikke kun gavne borgerne, men også vores samlede velfærdsøkonomi.

Skal vi udvide målgruppen til dem, der også har en midlertidig funktionsnedsættelse? Jeg synes, det er svært, og at det er en svær balance at finde. Hvor skal vi finansiere det fra? Vi har lige lavet en finanslov, og vi skal finde finansieringen. Der er forebyggelse; vi skal have fat i skolerne; skolevægring er et kæmpe problem. Stammer autisme fra skolevægring? Det er jeg ikke sikker på. Jeg tror faktisk bare, vi møder de børn, der har det svært nu.

Vi stemmer nej til beslutningsforslaget, men jeg håber, at alle partier herinde har fokus på problemet, og at vi sammen kan finde en god, holdbar og værdig løsning for de familier, der står i den her situation.

Kl. 13:16

Formanden (Søren Gade):

Tak for det. Der er en enkelt kort bemærkning. Fru Charlotte Broman Mølbæk fra Socialistisk Folkeparti. Værsgo.

Kl. 13:16

Charlotte Broman Mølbæk (SF):

Tak for det. Der kan jeg jo med glæde konstatere, at råderummet i statskassen er ekstraordinært højt, på 16 mia. kr., så der er da i hvert fald rig mulighed for at finansiere det her forslag.

Men jeg ville også spørge ordføreren, om ordføreren kunne se Moderaterne deltage i en form for beretning, hvor vi snakker om et videre arbejde for netop at forbedre reglerne om tabt arbejdsfortjeneste og i virkeligheden også, hvordan vi kan hjælpe nogle af de her børn endnu mere. Det kunne være interessant at høre, om Moderaterne kunne være med i sådan en beretning.

Kl. 13:17

Formanden (Søren Gade):

Ordføreren.

Kl. 13:17

Rosa Eriksen (M):

Jeg håber, SF havde det her med i finanslovsforhandlingerne og tager det med igen næste gang, når det betyder så meget og er sådan en vigtig ting i vores velfærdssamfund. Moderaterne vil ikke være med i en beretningstekst, der underbygger lige præcis det her beslutningsforslag, men vi skal have samtalen, vi skal se problemet i øjnene, og vi skal finde en god og langvarig løsning for de her familier og indse, at det ikke kun af børnene, det går ud over. Det går også ud over forældrene, nøjagtig som SF siger. Vi bliver nødt til at kigge på vores system med de her familier og på, hvordan vi også kan forebygge, at det kommer så langt ud, at forældrene ikke kan passe deres arbejde. Vi bliver nødt til at kigge på alle de unge, der mistrives, og finde ud af, hvad det er i vores samfund, der gør, at det her er så stort et problem, og så skal vi skabe rammerne for familierne.

Kl. 13:18

Formanden (Søren Gade):

Fru Charlotte Broman Mølbæk.

Kl. 13:18

Charlotte Broman Mølbæk (SF):

Jeg tror, jeg forlader debatten om finansloven. Det var en meget sen og meget snæver finanslov. Det ved ordføreren også udmærket godt. Det, der er vigtigt, er, at vi ikke glemmer ambitionerne for lige præcis de her børn, og at vi ikke glemmer, at vi har en forpligtigelse til at løse de problemer, de her mennesker står med. Så det vil i virkeligheden være det allervigtigste, at vi får arbejdet videre med netop at få sikret, at vi ikke har dumme regler, der står i vejen.

Et eksempel er jo, at man kan få dækket tabt arbejdsfortjeneste. Og det behøver jo ikke at være for hele arbejdstiden, det kan være for dele af arbejdstiden, netop for at barnet kan komme tidligere hjem og ikke bliver overeksponeret. Der kan man eksempelvis forhindre, at barnet stopper fuldstændig med at gå i skole, fordi det bliver fuldstændig overstimuleret. Det er bare ét forslag, og det kan være rigtig svært, hvis det kun er midlertidige foranstaltninger.

Kl. 13:19

Formanden (Søren Gade):

Ordføreren.

Kl. 13:19

Rosa Eriksen (M):

Det har ordføreren fuldstændig ret i. Og som jeg sagde før, går vi i Moderaterne enormt højt op i netop at forebygge, og især på det her område. Vi har også vores gode psykolog i vores folketingsgruppe, som ved rigtig, rigtig meget om det her område, så jeg ser frem til at have den videre samtale og finde en ordentlig løsning for de her familier. Det vil jeg gerne binde mig til.

Kl. 13:19

Formanden (Søren Gade):

Tak for det. Der er ikke flere korte bemærkninger, så vi siger tak til ordføreren, fru Rosa Eriksen fra Moderaterne. Jeg byder nu velkommen til fru Marlene Harpsøe, Danmarksdemokraterne.

Kl. 13:19

(Ordfører)

Marlene Harpsøe (DD):

Tak til SF for at rejse denne debat om forenkling af reglerne om tabt arbejdsfortjeneste. Forældre kan jo søge om tabt arbejdsfortjeneste, hvis de ikke kan passe deres arbejde, fordi de har et barn med et betydeligt eller varigt nedsat fysisk eller psykisk funktionsniveau.

Forslagsstillerne foreslår, at regeringen senest i oktober 2024 skal fremsætte et lovforslag om at forenkle reglerne om tabt arbejdsfortjeneste. Samtidig mener forslagsstillerne, at en forenkling af reglerne om tabt arbejdsfortjeneste med fordel kan indebære et kortere afklarende forløb med færre dokumentationskrav, brug af tro og love-erklæringer, en enklere beregning af kompensationen, sidestilling af kompensation for tabt arbejdsfortjeneste med lønindkomst og bedre hjælp til at vende tilbage på arbejdsmarkedet med aktive beskæftigelsesindsatser. Og samtidig foreslås det, at børn med midlertidige funktionsnedsættelser som f.eks. angst og depression skal indgå i målgruppen for reglerne. Forslagene bygger i høj grad på anbefalinger fra Danske Handicaporganisationer.

Vi i Danmarksdemokraterne støtter fuldstændig intentionen i forslaget om at forenkle reglerne og skabe en mere smidig ansøgningsproces til tabt arbejdsfortjeneste. Det duer simpelt hen ikke, at familier falder fra hinanden, fordi de presses økonomisk og psykisk, når sager om tabt arbejdsfortjeneste trækker ud i månedsvis i kommunerne, som vi har set tilfælde af. Derfor er det positivt, hvis reglerne og sagsbehandlingen kan forenkles, så flere får en smidigere, hurtigere og mere helhedsorienteret sagsbehandling, der understøtter barnets tarv og familiens samlede situation. Vi skal nemlig sætte familierne og menneskerne før systemet.

I den forbindelse er det også samtidig fornuftigt, hvis der tilrettelægges aktive beskæftigelsesindsatser, som understøtter en tilbagevenden til arbejdsmarkedet for forældre, der har stået uden for arbejdsmarkedet i længere perioder, fordi de har måttet tage sig af deres børn. Vi arbejder i den forbindelse i Danmarksdemokraterne på at afslutte det her forslag med en beretning, der forpligter regeringen til at komme med forslag til modeller for, hvordan det her reelt kan lade sig gøre. Hvordan kan vi reelt forenkle de her regler og sagsbehandlingen? Og hvordan kan vi få afdækket omfanget af målgruppen og få undersøgt de økonomiske konsekvenser ved at omfatte børn med midlertidige funktionsnedsættelser som f.eks. angst og depression af målgruppen?

Når vi ikke i dag tilkendegiver, at vi stemmer for forslaget i første omgang, skyldes det, at forslagsstillerne ikke har fundet finansiering, men foreslår at finde finansiering af råderummet. Før vi kan tilkendegive, at vi stemmer for forslaget, vil vi derfor også opfordre til, at der findes en alternativ finansieringskilde. Men ellers tænker vi, at vejen at gå er, at vi også mødes i Socialudvalget og drøfter, hvordan vi kan blive enige om en beretning, hvor vi forpligtiger regeringen til reel handling.

Så igen vil vi gerne takke ordføreren for forslagsstillerne for at fremsætte det her beslutningsforslag. Der skal findes løsninger, så familierne støttes bedre og de ikke nedbrydes. Vi skal sætte familierne før systemet. Tak for ordet.

Kl. 13:23

Formanden (Søren Gade):

Tak for det. Der er en enkelt kort bemærkning. Fru Charlotte Broman Mølbæk, Socialistisk Folkeparti. Værsgo.

Kl. 13:23

Charlotte Broman Mølbæk (SF):

Mange tak for de bemærkninger – kloge bemærkninger, synes jeg i virkeligheden også – ordføreren kommer med. Jeg vil meget gerne arbejde videre med en beretning, hvor vi kan prøve at se, om vi kan finde fælles fodslag her. Og jeg kan også lytte mig til, at der er noget med en tidsgrænse, der står som en udfordring, og der er nogle, der er usikre i forhold til økonomien. Det kan vi jo godt prøve at indramme på en eller anden måde i en beretning.

Det, der bare er vigtigt, er, at vi begynder at arbejde med at rydde op i det morads, vi har, bl.a. ved at forenkle og skabe mindre dokumentation og bureaukrati derude. Så det tager jeg til mig. Tak for ordførertalen.

Kl. 13:24

Formanden (Søren Gade):

Ordføreren.

Kl. 13:24

Marlene Harpsøe (DD):

Selv tak.

Kl. 13:24

Formanden (Søren Gade):

Der er ikke flere korte bemærkninger, så vi siger tak til fru Marlene Harpsøe fra Danmarksdemokraterne. Jeg byder nu velkommen til fru Katrine Daugaard fra Liberal Alliance.

Kl. 13:24

(Ordfører)

Katrine Daugaard (LA):

Tak for det, formand. Jeg er sikker på, at ordføreren for forslagsstillerne ligesom mig modtager et hav af henvendelser fra frustrerede forældre til børn med handicap, diagnoser eller mistrivsel. De henvendelser, som jeg får, drejer sig i alt for mange tilfælde om forældre, som føler sig nødsaget eller presset til at gå hjemme med kompensation for tabt arbejdsfortjeneste, fordi kommunerne ikke giver deres børn den hjælp eller de tilbud, som de er berettigede til. I stedet for at give børnene og familierne ordentlig hjælp kan kommunerne desværre spare penge, hvis de i stedet kan få forældrene over på ordningen med tabt arbejdsfortjeneste og til at blive hjemme. Ønsker SF at hjælpe den gruppe, bør SF stemme for beslutningsforslaget om en bodsordning, som LA har til førstebehandling senere i dag.

Der er selvfølgelig også masser af sager, hvor det er helt nødvendigt, at forældre kan søge og modtage kompensation for tabt arbejdsfortjeneste. Det kunne f.eks. være, når man har et sygt barn. Men fælles for begge forældregrupper er, at de er i situationer, som er svære, og som over tid belaster familierne på mange forskellige områder. At de også skal hjælpes bedst muligt tilbage på arbejdsmarkedet, kan vi i Liberal Alliance kun være enige i.

At forslagsstillerne med det fremsatte beslutningsforslag ønsker at lette dokumentationen for pressede familier, er nobelt, og lytter jeg til mine følelser, har jeg da også lyst til at sige: Gå med det! Men ved brug af andre menneskers penge skal man også have hovedet med, og mit hoved siger mig, at forslaget er et meget indgribende forslag, som ved kun at bruge tro og love-erklæringer potentielt skaber et meget dyrt tag selv-bord. Noget kontrol må være rimeligt, når det drejer sig om så mange penge.

Liberal Alliance vil meget gerne være med til at se på, hvordan vi kan afbureaukratisere klogt, men vi kan omvendt heller ikke have blind tillid og lade skattekisten stå ubevogtet på vid gab. LA støtter ikke beslutningsforslaget.

Kl. 13:26

Formanden (Søren Gade):

Tak for det. Der er ingen korte bemærkninger, så ... Jo, det var der. Der kom lige en til ordføreren. Fru Charlotte Broman Mølbæk, Socialistisk Folkeparti. Værsgo.

Kl. 13:26

Charlotte Broman Mølbæk (SF):

Tak for ordførertalen. Jeg bliver bare nok nødt til at sige, at jeg i hvert fald ikke er enig i, at det vil hjælpe på det her problem, hvis man stemmer for Liberal Alliances forslag om at kunne sende bøder ud til kommunerne. Det vil ikke skabe mindre dokumentation. Jeg kender en mor, som ud over alt det formelle også skulle dokumentere yderligere 13 punkter. Der er så meget dokumentation, og de skal sende dokumentation ind på daglig basis. Det redder man dem jo ikke fra, ved at man sender regninger ud til kommunen.

Kl. 13:27

Formanden (Søren Gade):

Ordføreren.

Kl. 13:27

Katrine Daugaard (LA):

Nej, og som jeg sagde, er vi også med på at kigge på bureaukratiet og på dokumentationskrav osv., og om man kan gøre dem mindre. Men vi er ikke enige i, at vi bare skal sige, at vi skal have blind tillid, og så må man søge på grundlag af tro og love-erklæringer.

Kl. 13:27

Formanden (Søren Gade):

Fru Charlotte Broman Mølbæk.

Kl. 13:27

Charlotte Broman Mølbæk (SF):

Tak for det. Nu ved jeg, at ordføreren også er medieordfører, men jeg ved ikke, om ordføreren er klar over, at mediestøtten, som er mange millioner kroner, vi uddeler hvert år, faktisk udelukkende beror på tro og love-erklæringer. Kan vi ikke vise borgerne den samme tillid og sige: Vi tror også på, at I taler sandt, og at I de selvfølgelig ikke bare vil rage til jer; vi tror på jeres ord? Så er der selvfølgelig det juridiske, der binder dem til deres ord, hvis de snyder.

Kl. 13:28

Formanden (Søren Gade):

Ordføreren.

Kl. 13:28

Katrine Daugaard (LA):

Men som der står i beslutningsforslaget, koster det en masse penge at vise den tillid. Det synes vi er for stor en tillid. Vi synes faktisk, det er fair, at når man lever i et land, der hjælper, når det brænder på, er nogle dokumentationskrav også rimelige at stille.

Kl. 13:28

Formanden (Søren Gade):

Tak for det. Nu er der ikke flere korte bemærkninger, så vi siger tak til fru Katrine Daugaard fra Liberal Alliance. Og jeg byder nu velkommen til hr. Peder Hvelplund fra Enhedslisten.

Kl. 13:28

(Ordfører)

Peder Hvelplund (EL):

Tak for det, formand, og tak til SF for at fremsætte dette beslutningsforslag. Endnu en gang er det jo et beslutningsforslag, som vedrører forholdene på handicapområdet. Det her specifikke forslag handler om muligheden for at kunne give hjælp til de familier, der er ramt af at have børn med et handicap. Der er jo ikke nogen tvivl om, at det er en utrolig sårbar gruppe. Der er også nogle af dem, som i dag yder en enorm indsats. Det er familier, som kan risikere at gå mere eller mindre i stykker på grund af det pres, der er, og derfor skal vi selvfølgelig gøre alt, hvad vi kan, for at hjælpe de familier.

Vi kan jo se fra de sager, der er, at det her er et af de områder, hvor der er en meget kompleks sagsbehandling. Det er også et af de områder, hvor vi oplever allerflest klagesager, og hvor omgørelsesprocenten er temmelig stor. Derfor understreger det netop behovet for, at vi ikke bare får kigget på området, men at vi også konkret handler i forhold til det.

Det forslag, som SF kommer med her i dag, falder helt i tråd med det, som Danske Handicaporganisationer også tidligere i en konkret handlingsplan har foreslået på området. Derfor kommer Enhedslisten også til at bakke op om det, fordi vi netop skylder de familier, der står i en meget svær og sårbar position, at det i hvert fald ikke bliver bureaukrati og økonomiske udfordringer, der skal stille sig i vejen for, at de kan forsætte med at yde den enorme indsats, de allerede yder. Så Enhedslisten kommer til at bakke om om det her forslag.

Kl. 13:30

Formanden (Søren Gade):

Tak for det. Der er en enkelt kort bemærkning. Fru Anni Matthiesen, Venstre. Værsgo.

Kl. 13:30

Anni Matthiesen (V):

Tak for det. Jeg skal bare lige forstå Enhedslistens ordfører korrekt. Altså, ordføreren sagde i talen, at det her beslutningsforslag drejer sig om børn med handicap. Som jeg har forstået beslutningsforslaget, er der jo bl.a. også lagt op til, at man skal udvide gruppen, så også forældrene til børn med skolevægring får mulighed for at få godtgørelse for tabt arbejdsfortjeneste. De børn behøver vel ikke nødvendigvis at være handicappede?

Kl. 13:30

Formanden (Søren Gade):

Ordføreren.

Kl. 13:30

Peder Hvelplund (EL):

Nej, det har ordføreren fuldstændig ret i, og derfor var det også en upræcis tilkendegivelse fra min side at sige, at det udelukkende handler om børn med handicap. Det er jo fuldstændig rigtigt, at det her er udfordringer, der kan ramme i mange familier og i mange forskellige former. Det ændrer dog ikke på, at de udfordringer, som familierne står med, tit er særdeles komplekse, og at vi derfor også skylder at gøre en særlig indsats for at støtte de familier.

Kl. 13:31

Formanden (Søren Gade):

Fru Anni Matthiesen.

Kl. 13:31

Anni Matthiesen (V):

Tak for det. Så kunne jeg godt tænke mig at høre noget andet. Enhedslisten har ikke problemer med, at beslutningsforslaget her faktisk så vil betyde, at når man får penge i tabt arbejdsfortjeneste, vil man kunne få muligheden for at melde sig ind i en a-kasse og dermed også blive dagpengeberettiget. Altså, synes Enhedslisten faktisk, at det er en god idé?

Kl. 13:31

Formanden (Søren Gade):

Ordføreren.

Kl. 13:31

Peder Hvelplund (EL):

Ja.

Kl. 13:31

Formanden (Søren Gade):

Der er ikke flere korte bemærkninger, så vi siger tak til hr. Peder Hvelplund fra Enhedslisten. Jeg byder nu velkommen til fru Lotte Rod fra Radikale Venstre.

Kl. 13:32

(Ordfører)

Lotte Rod (RV):

Tak for det, formand. Det er et vigtigt og rigtigt forslag, som SF kommer med. Forslaget har bare et problem, og det er, at det ikke er finansieret. Jeg vil gerne tage fat i nogle af de dilemmaer, som ministeren kom ind på, for jeg kan faktisk godt se flere af dem, men der er et af dilemmaerne, som jeg gerne vil udfordre. Ministeren sagde noget i stil med, at vi risikerer at komme til at parkere ansvaret hos forældrene i stedet for at finde det rette skoletilbud. Jeg har lige haft børne- og undervisningsministeren i salen til at forholde sig til de mange børn med autisme, som ikke kommer i skole, og et helt konkret eksempel er med en pige, der er højt begavet og har autisme, men hvor skolen simpelt hen var så dårlig for hende, at hun i starten ikke kunne komme til de store arrangementer på skolen, men hen over årene fik det så skidt, at hun til sidst slet ikke kunne komme i skole. Da hun så får det rette skoletilbud, ender kommunen med at trække det tilbage, fordi man ikke lige vil betale de første måneder, hvor hun har brug for at få en lærer hjem og blive undervist derhjemme. Så hendes mor er faktisk nu på tabt arbejdsfortjeneste, og pigen er gået fra at være en glad pige, der gerne ville i skole, til nu dårligt at kunne komme uden for hjemmet og faktisk dårligt kunne komme uden for sit værelse.

De eksempler er der utrolig mange af, og derfor mener jeg, at vi er langt ude over det der dilemma. Der er så mange familier, så mange børn, som ikke får det skoletilbud, som de burde, og hvor forældrene ikke har andre muligheder end at smide alt, hvad de har i hænderne, og være hjemme ved deres børn.

Vi har lige nu en undervisningsminister, som jeg synes siger alle de rigtige ting. Han har sagt det så utrolig præcist, nemlig at der burde være mange flere børn, som blev mødt af mere pædagogik og mindre psykiatri. Vi taler med hinanden om, hvor vigtigt det er, at der er mulighed for at have en ekstra lærer og pædagog eller for at kunne dele klasser op i små hold. Især når man f.eks. har autisme, har man jo brug for nogle trygge, stabile rammer. Så for mig at se ligger problemet sådan set hos regeringens top og hos den økonomiske politik, for det, der skal til, før det faktisk kan blive til virkelighed, er jo, at regeringen fører en økonomisk politik, der gør, at der faktisk er lærere og pædagoger nok til at kunne gøre det, og derfor tænker jeg også, at det bliver noget, vi skal tage op med finansministeren. Nu hørte jeg også igen Venstres ordfører sige alt muligt godt, så næste skridt er så, at der skal handling bag ordene, og det kræver en økonomisk politik, hvor man rent faktisk prioriterer børn og unge og forebyggelse.

Så jeg synes, vi er et sted, hvor forældre har brug for at kunne være hos deres børn. Jeg tror i modsætning til Liberal Alliance, at alle forældre i det her land ville gøre det, hvis det var totalt nødvendigt. Det føler jeg mig fuldstændig overbevist om.

Så med de ord vil jeg sige, at Radikale Venstre har det princip, at vi ikke støtter beslutningsforslag, som ikke er finansieret. Men når SF tager det her op til finansloven, vil jeg meget gerne bakke det op.

Kl. 13:35

Formanden (Søren Gade):

Tak for det. Der er en enkelt kort bemærkning fra fru Charlotte Broman Mølbæk, Socialistisk Folkeparti. Værsgo.

Kl. 13:35

Charlotte Broman Mølbæk (SF):

Mange tak for ordførertalen og også de grundige overvejelser. Når det handler om et konkret forslag om tabt arbejdsfortjeneste, så handler det jo i virkeligheden om børns trivsel, og det er jo fuldstændig underordnet for barnet, om det handler om skoleområdet eller om derhjemme. Tit er det en kombination af alle mulige ting, og det er i virkeligheden også noget af det, vi her forsøger at adressere, altså den der sektoruansvarlighed, hvor man siger: Nej, det ikke er os; han har problemer i skolen, og så må skolen betale. Og omvendt sender skoleforvaltningen det tilbage, og så står vi bare med et barn, der ikke får den hjælp, det har brug for.

Det er i virkeligheden det, der er dybt problematisk, og det håber jeg i hvert fald også kan komme med ind i overvejelserne. Jeg håber, vi kan få landet en eller anden form for beretning og et handlingsspor for det her, for ellers kan det også sagtens være, at det her dukker op i de kommende finanslovsforhandlingerne, fordi det faktisk er en ret stor ambition for os. I virkeligheden mener vi også, at det er et af de vigtige skridt for, at vi netop kan tage trykket af familierne og børnene for at forebygge, at de får det endnu værre.

Kl. 13:36

Formanden (Søren Gade):

Ordføreren.

Kl. 13:36

Lotte Rod (RV):

Jeg er enig; og for at gøre det til virkelighed kræver det jo, at vi sætter penge af til det. Derfor er det jo så afgørende, at man ikke bare fremsætter et beslutningsforslag, men at det også kommer ind i finansloven, sådan at vi kan få finansieret det.

Kl. 13:36

Formanden (Søren Gade):

Ønsker spørgeren en anden kort bemærkning? Nej, så går vi videre i rækken til fru Katrine Daugaard, Liberal Alliance. Værsgo.

Kl. 13:37

Katrine Daugaard (LA):

Men vi ved jo, at på en lang række områder, f.eks. med arbejdsløse, at der er folk, som udnytter vores system. Heldigvis er der flest, som er i systemet, fordi de har brug for det; nogle er det, fordi de ikke får den rette hjælp. Det er jo også en blanding, når det gælder sådan noget her. Anerkender ordføreren ikke, at der er forskel på, hvornår en mor f.eks. selv får lyst til at blive hjemme og beskytte sit barn, men hvor det kommunale system måske synes, at det kan man godt arbejde noget mere med, før man når dertil, hvor man på tro og love så bare skal have lov til at blive hjemme sit barn?

Kl. 13:37

Formanden (Søren Gade):

Ordføreren.

Kl. 13:37

Lotte Rod (RV):

Men her er der jo tale om børn, som ikke kommer i skole. Altså, det er børn, som er derhjemme, måske børn, der ikke engang kan komme ud af deres seng. Det, som Liberal Alliance så siger, er, at der så skal alt mulig dokumentation til for de forældre for at kunne få lov til at være der for deres børn. Tror Liberal Alliance ikke, at de forældre faktisk også har andre ting at tænke på?

Kl. 13:38

Formanden (Søren Gade):

Fru Katrine Daugaard.

Kl. 13:38

Katrine Daugaard (LA):

Men det er jo inden for det her område som for alle andre områder, at det jo ikke kun er de tilfælde, hvor vi alle sammen er enige om, at der kunne mange ting godt være nemmere. Og derfor er vi da også enige i, at der jo skal gøres noget for at lette bureaukratiet her. Men der er jo også dem, hvor der måske ikke er gjort en tilstrækkelig indsats, før de bare bliver hjemme.

Kl. 13:38

Formanden (Søren Gade):

Ordføreren.

Kl. 13:38

Lotte Rod (RV):

Jeg tror helt grundlæggende på, at alle børn gerne vil i skole. Alle børn vil gerne være ligesom alle andre børn. De vil gerne have venner, de vil gerne være en del af det helt almindelige børneliv på en skole. De børn, der ikke kommer i skole, gør det ikke af egen god vilje. Det er jo derfor, vi også har ændret ordet, og at vi faktisk kalder det for ufrivilligt skolefravær. For før fik vi det til at lyde, som om børnene da bare lige pjækkede, fordi de ikke gad at komme i skole. Prøv at høre: Det her er børn, vi svigter som samfund.

Kl. 13:39

Formanden (Søren Gade):

Tak for det. Der er ikke flere korte bemærkninger, så vi siger tak til fru Lotte Rod fra Radikale Venstre, og jeg byder nu velkommen til fru Mette Thiesen fra Dansk Folkeparti.

Kl. 13:39

(Ordfører)

Mette Thiesen (DF):

Tusind tak. Jeg tror ikke, man kan være social- eller handicapordfører herinde, uden at man har talt med forældre, som har børn, der skolevægrer eller har nogle andre udfordringer, og som har været i kamp med kommunen i forhold til det her med tabt arbejdsfortjeneste. Og det, jeg sådan set fornemmer af den her debat, er, at der faktisk er en ret bred vilje herinde til at komme de forældre i møde. Så jeg synes egentlig, det lyder rigtig fornuftigt, at vi får landet en beretning om det her, sådan at vi kan mødes og forhåbentlig få sat skub i en proces i forhold til at lave en mere fleksibel løsning. For at være helt ærlig er jeg sådan set lidt ligeglad med, hvordan den skal se ud, bare vi kan finde et flertal for den. For det er ekstremt vigtigt, at når man står med et så sygt barn, skal det simpelt hen bare gå stærkt i forhold til at finde en løsning på det her med tabt arbejdsfortjeneste.

Jeg er sådan set meget enig i det, der også bliver sagt. De forældre, jeg har mødt, ville allerhelst, at det hele bare gik normalt, at de kunne passe deres arbejde, og at de ikke skulle sidde hjemme med deres børn, som har det rigtig dårligt. Men vi ved også godt, at nogle gange går livet ikke, som man selv havde forudset eller ønsket det, og så står man i sådan en situation. Og det er dér, vi som samfund skal kunne holde hånden under dem.

Så jeg håber rigtig meget, vi kan lande en beretning og forhåbentlig enten få sat skub i, at der bliver indkaldt til nogle forhandlinger om den konkrete model, eller at der i hvert fald kommer videre skridt hen ad den vej. For jeg synes, det er en lille gruppe, men det er en gruppe, som det er rigtig vigtigt at vi som samfund holder hånden langt bedre under.

Kl. 13:41

Formanden (Søren Gade):

Tak for det. Der er en kort bemærkning fra fru Charlotte Broman Mølbæk, Socialistisk Folkeparti. Værsgo.

Kl. 13:41

Charlotte Broman Mølbæk (SF):

Tak for det. Og tak for ordførerens fine tale og støtte til indholdet. Beretningen vil jeg arbejde videre med, men jeg vil gribe fat i noget af det, ordføreren sagde omkring hurtig hjælp, for det er i virkeligheden det, der er essentielt her – at der ikke skal gå 3 år og to ankesager, men at når situationen opstår, når barnet ufrivilligt ikke kommer i skole, fordi barnet ikke kan, så skal der være akuthjælp, som skal sættes i gang lige nu og her, både for at familien kan være der, men faktisk også for at forhindre, at barnet bare får det endnu værre. Så jeg vil bare gerne kvittere for, at du også bragte den del med ind i det.

Kl. 13:42

Formanden (Søren Gade):

Ordføreren.

Kl. 13:42

Mette Thiesen (DF):

Tusind tak. Jeg vil sige, at det, der er så ekstremt vigtigt for mig og også for Dansk Folkeparti – vi siger jo også, at vi er Danmarks familieparti – er at holde hånden under de familier, for at man netop, som ordføreren og jeg stod og talte om hernede bagved, i videst muligt omfang undgår, at de her børn bliver så dårlige, at de ender med at være væk fra deres fællesskaber og deres skole og alt muligt andet i meget, meget lang tid. Der kan man noget særligt som forældre og som familie i forhold til at hjælpe barnet på vej og guide det lidt nænsomt i den rigtige retning. Så jeg vil også sige tak for nogle rigtig gode forslag, som vi har drøftet her i formiddags.

Kl. 13:42

Formanden (Søren Gade):

Fru Anni Matthiesen, Venstre.

Kl. 13:42

Anni Matthiesen (V):

Tak. Og tak for ordførertalen. Nu sagde Dansk Folkepartis ordfører, at det jo er en forholdsvis lille gruppe, vi her taler om, men jeg har det altid sådan i sådan nogle tilfælde, at jeg tænker, at det er rart nok at vide, hvor stor den gruppe er, og hvad det i det hele taget koster. Det er også, fordi vi i Venstre er det der økonomisk ansvarlige parti, der prøver at holde lidt styr på, hvor mange penge det er, vi deler ud. Så når ordføreren siger, at det er en forholdsvis lille gruppe, har ordføreren så et bud på, hvor mange forældre, det yderligere ville dreje sig om, der skal have godtgørelse for tabt arbejdsfortjeneste?

Kl. 13:43

Formanden (Søren Gade):

Ordføreren.

Kl. 13:43

Mette Thiesen (DF):

Tak til spørgeren for et rigtig, rigtig godt spørgsmål. Selvfølgelig er det essentielt, at vi ved, hvor stor en gruppe det her drejer sig om. Jeg tror også, der er nogle mørketal i forhold til det her. Der er nogle familier, der hænger på med det yderste af neglene i forhold til at få det her til at hænge sammen. Jeg synes, det ville være rigtig fint, hvis vi fik landet en beretning, hvor vi bl.a. siger, at vi må finde en mere fleksibel løsning.

Det var egentlig lidt det samme – vi sad og drøftede det hernede lige før – vi gjorde i forhold til hurtigt fremadskridende sygdomme, altså det her med, at vi finder en eller anden måde, hvorpå vi kan imødekomme de her mennesker, der står med et meget akut problem, hvor det altså ikke nytter noget, at der går 3 eller 4 år, men hvor det er noget, der skal løses nu og her. Og der inddrager jeg meget gerne, at man får undersøgt – og det kunne man sådan set også stille som et ministerspørgsmål – hvor stor en gruppe det her egentlig er. Mit indtryk er ikke, at det er en særlig stor gruppe, men vi undersøger det meget, meget gerne, for de her familier skal have hjælp.

Kl. 13:44

Formanden (Søren Gade):

Fru Anni Matthiesen.

Kl. 13:44

Anni Matthiesen (V):

Jeg har lige et spørgsmål mere, som jeg også stillede til Enhedslistens ordfører. Det her handler om, at man kan begynde at optjene og være berettiget til dagpenge, altså at man kan tjene op til en ny offentlig ydelse på baggrund af en anden offentlig ydelse, som jo er det, man lægger op til med det her beslutningsforslag. Hvordan ser Dansk Folkeparti på det?

Kl. 13:44

Formanden (Søren Gade):

Ordføreren.

Kl. 13:44

Mette Thiesen (DF):

Jamen det er vi sådan set ikke videre begejstrede for sådan generelt. Det, som vi fokuserer på i det her forslag, er, at der er nogle mennesker, som har brug for hurtig hjælp, når de står med nogle børn, som er rigtig, rigtig dårlige. Det er sådan set også derfor, vi siger: Lad os få landet en beretning. For jeg tror sådan set, at ret mange af partierne herinde godt kan blive enige om, at vi gerne vil hjælpe den her gruppe. Som jeg sagde før: Lad os finde en model, som vi kan blive enige om, sådan at vi sikrer den her forholdsvis lille gruppe – igen vil jeg sige, at det er jeg ret sikker på det er – sådan at vi har nogle familier, der ikke går i stykker.

Kl. 13:45

Formanden (Søren Gade):

Tak for det. Der er ikke flere korte bemærkninger, så vi siger tak til fru Mette Thiesen fra Dansk Folkeparti, og jeg byder nu velkommen til hr. Torsten Gejl fra Alternativet.

Kl. 13:45

(Ordfører)

Torsten Gejl (ALT):

Tak, formand. Det her handler jo bl.a. om, at der sidder rigtig mange børn derhjemme og har rigtig svært ved at finde ud af at gå i skole; de har skolevægring. Jeg er da sikker på, at indsatsen for at kunne få de børn til at kunne gå i skole da kunne være bedre. Altså, skolerne kunne da gøre mere, og vi kunne da være dygtigere til at sørge for, at der kom nogle lærere ud til de familier, som virkelig, virkelig havde nogle pædagogiske redskaber til at gøre en kæmpestor forskel. Det er der ingen tvivl om.

Men ligegyldigt om det bliver gjort godt nok eller ej, er det i hvert fald ikke børnenes skyld. For børnenes vedkommende gælder det, at de er så ulykkelige, at de ikke kan passe deres skolegang, selv om ethvert barn jo helst vil have venner, indgå i sociale sammenhænge og være i skolegården i frikvartererne. Når man er forælder til sådan et barn, er det klart, at man ikke kan sidde på ens arbejde. Det kan man jo ikke. Man kan ikke sidde på sit arbejde, mens ens barn er dybt ulykkeligt derhjemme, er midt i en krise og måske knap nok kan forlade sit værelse. Så selvfølgelig finder man en måde at få eller tage fri på, eller man sender en bedsteforælder eller et eller andet i den periode, hvor ens barn simpelt hen ikke kan holde ud at være i skole. Det synes jeg vi skal støtte. Det er derfor, vi støtter det her forslag. Det er simpelt hen det, at vi kan være tættere på vores børn, når de har allermest brug for os.

Jeg synes, at vores samfund skriger på det, og jeg synes, at mange af de ting, der er problemer med i vores samfund, kommer af, at vi ikke altid har mulighed for at være tættest på vores børn, når de har allermest brug for os. Det kan også, som SF's ordfører sagde, være at have muligheden for at komme tidligere hjem en dag, hvor det er gået helt galt, eller det kan være, at barnet måske har nogle kortere skoledage, og så har forældrene mulighed for at komme hjem og hjælpe til, uden at man igen skal komme med en halv undskyldning over for en arbejdsgiver, involvere en hel masse eller lyve sig lidt fri: at man simpelt hen har muligheden for at gøre det uden også at skulle have det pres, man er under, når økonomien er presset og man i forvejen er i en krise.

Så bliver der sagt, at SF ikke bør fremsætte det her forslag, fordi de ikke havde foreslået det under finanslovsforhandlingerne. Altså, der er de her uskrevne regler i Folketinget. Jeg synes simpelt hen, at vi skal overveje, om vi skal afvikle dem og så lave nogle  andre. Det er fint nok med uskrevne regler, men jeg er ved at være træt af dem, vi har, f.eks. den uskrevne regel, der siger, at SF ikke må foreslå det her, fordi de ikke har foreslået det under finanslovsforhandlingerne.

Det var en lillebitte, knaldsort finanslov. Vi har aldrig set en så lille. Var det 400 mio. kr. at forhandle om ud af et statsbudget på over 1.000 mia. kr., og så skal man have haft det med der, for at man må stå her i salen og prøve at skabe værdi i forhold til pressede forældre og pressede børn? Det kan simpelt hen ikke passe. Det betyder jo også, at hvis der kommer nye penge – i det her tilfælde er der lige kommet 16 mia. kr. ind ad brevsprækken – så må der heller ikke bydes ind på dem. For det er regeringens. Det er noget bøvl, hvis der er nogen, der skal til at sige, hvordan de skal bruges, for det sagde man jo ikke noget om under finanslovsforhandlingerne, før man vidste, at de kom.

Så de der uskrevne regler synes jeg i høj grad er med til at give regeringen privilegier og opretholde sådan et demokratisk underskud, som jeg synes er voksende i den her periode, og med til at dyrke en magtfuldkommenhed, som jeg synes er dybt problematisk. Derfor synes jeg, at hvis man kommer med et forslag som det her, ville det da også være fint at komme med en finansiering. Det har SF ikke gjort. Det ville da være fint, hvis det var det, vi stod og snakkede om. Altså, forslaget er jo godt, så vi kunne da sagtens prøve at finde ud af, hvordan vi kan finansiere det. Så vidt jeg forstår det, er det et beløb på omkring 50 mio. kr. Der bliver garanteret også dynamiske indtægter på det. Altså, der bliver et tilbageløb på at skabe den her type værdi i længden. Så jeg ville da synes, at når der er kommet 16  mia. kr. ind, kunne man da godt overveje at bruge 50 mio. kr. på det her eller overveje andre finansieringsforslag.

Så i Alternativet bakker vi op, og vi vil, selv om vi ofte er med i finanslove, blive ved med at have retten til ikke kun en gang om året at sige, hvad vi vil, men gøre det hver eneste dag, og vi vil hele året blive ved med at komme med gode idéer, hvis vi har dem. Tak, formand.

Kl. 13:49

Formanden (Søren Gade):

Tak for det, og der er en enkelt kort bemærkning. Fru Charlotte Broman Mølbæk, Socialistisk Folkeparti. Værsgo.

Kl. 13:49

Charlotte Broman Mølbæk (SF):

Jamen jeg vil bare godt kvittere for den fine ordførertale og opbakningen til forslaget – og i virkeligheden også for at holde den demokratiske fane højt.

Altså, jeg synes, det er helt fair, at vi også en gang imellem adresserer den måde, som vi arbejder på, og det, at gode forslag kan skydes ned. Det er helt fair, hvis man er uenig osv., men nogle gange kan man godt stå med nogle lidt mystiske begrundelser for, hvorfor det her forslag er helt til hundene.

Men så må vi jo se, om vi kan lave en beretning, som forhåbentlig kan samle os og skabe det her fremtidige spor, som skal lave de her forandringer. For noget af det kan jeg høre at der er et bredt flertal for, og andet må vi jo så prøve at se, om vi kan samarbejde om.

Kl. 13:50

Formanden (Søren Gade):

Ordføreren.

Kl. 13:50

Torsten Gejl (ALT):

Det vil Alternativet gerne bidrage til.

Kl. 13:50

Formanden (Søren Gade):

Der er en enkelt spørger tilbage, og det er fru Lotte Rod fra Radikale Venstre. Værsgo.

Kl. 13:50

Lotte Rod (RV):

Først vil jeg sige tak for magtkritikken af regeringen og det der med, at der pludselig er mange flere penge, end man troede. Det gør jo, at det sådan nogle gange også er lidt svært at være folketingspolitiker. Men der er noget, jeg ikke synes bare er en uskreven regel. Altså, der bør jo være et princip om, at man finansierer ting, når man foreslår dem, for ellers er det jo en gratis omgang bare at fremsætte det som beslutningsforslag.

Så mener Alternativet ikke, at det sådan set er et meget fornuftigt princip, at man, når man foreslår noget, også viser, hvor pengene skal komme fra?

Kl. 13:51

Formanden (Søren Gade):

Ordføreren.

Kl. 13:51

Torsten Gejl (ALT):

Jo, det synes jeg. Det er også det: Hvis jeg har et lillebittebitte kritikpunkt til SF her, er det, at man ikke lige har været et eller andet sted henne i kassen og kigge på, hvor det er, vi kan finansiere det her fra.

Selv i sådan en situation valgte Radikale jo også at støtte det alligevel – så vidt jeg forstod det – og det gør vi vel, fordi vi håbede på, vi ville kunne finde de penge. Men jo, jeg prøver altid at gå i salen med finansierede forslag, hvis jeg vel at mærke med min kapacitet og mine ressourcer kan regne ud, hvad det koster.

Kl. 13:51

Formanden (Søren Gade):

Fru Lotte Rod? Nej. Så er der ikke flere korte bemærkninger. Vi siger tak til hr. Torsten Gejl fra Alternativet. Og det var den sidste ordfører i talerrækken, og derfor giver jeg nu ordet til ordføreren for forslagsstillerne, fru Charlotte Broman Mølbæk fra Socialistisk Folkeparti.

Kl. 13:52

(Ordfører for forslagsstillerne)

Charlotte Broman Mølbæk (SF):

Tak for det, formand. Og tak for, at vi allesammen forsøger at holde fanen højt på den handicappolitiske dagsorden. Det synes jeg vi har gjort rigtig godt, og jeg håber i virkeligheden også, at de dybe, grundige diskussioner, vi har haft, giver anledning til, at vi kommer til at bevæge os videre med hensyn til at få forandret nogle af de her ting.

Jeg er dog lidt forundret over den konklusion, der har været fra regeringspartiernes side, om, at hvis man giver det til midlertidige situationer, midlertidige episoder i folks liv, hvor barnet har så meget angst, depression, eller hvad søren det end er, der gør, at de ikke kan komme af sted, så tror man, at det bliver en frivej til ikke at få undervisning, til ikke at komme ud af skolevægring. Det vil jeg egentlig gerne følge op med nogle spørgsmål til, hvordan det faktuelt kan hænge sammen, for det har jeg meget, meget svært ved at se. Der er stadig væk pålagt skolerne en undervisningspligt. Om man så skal komme ud i hjemmet, eller om man skal byde ind med onlineundervisning, eller hvad søren det end kan være, så er undervisningspligten der jo stadig væk. Og selv om det er en midlertidig situation, betyder det jo ikke nødvendigvis, at den bliver fast.

Det er jo sådan, at nogle af de her børn og unge mennesker går rundt med uopdagede diagnoser, og man har ikke opdaget dem, fordi de har været dygtige til at overkompensere. De prøver at tilpasse sig. Særlig pigerne ser vi tilpasse sig i lang tid, og lige pludselig – typisk, når de rammer teenageårene, men for nogles vedkommende er de faktisk helt oppe i deres voksenår – kan de ikke mere; så har de prøvet at tilpasse sig i så mange år og i virkeligheden været på overarbejde, så de virkelig får det rigtig dårligt. Og så er det, at sådan nogle handicaps som f.eks. autisme kan føre til psykiske lidelser, altså at man får omfattende angst, at man får en virkelig dyb depression, og at man ud af det kommer til at miste en masse funktioner, som man faktisk tidligere havde.

Det er lige præcis det, som vi i SF vil prøve at forhindre kommer til at ske, ved at der er lige præcis den her mulighed. For det, vi ved der sker, når der går ventetid i systemet og den ene afdeling diskuterer med den anden afdeling om, hvem der har sektoransvaret, og hvem der skal betale for kassen, er, at så står der bare et barn, der har det megadårligt og ikke får det rigtige tilbud, og der står en familie, der er ved at gå fuldstændig i opløsning, fordi de ikke kan få den håndsrækning fra kommunen, der er nødvendig for at kunne være der for deres barn.

Lad os sige, at der er tale om et barn på 8 år med omfattende angst. Skal man bare lade det barn være hjemme? Er det virkelig det, regeringen mener, altså at man bare skal lade det barn være hjemme, fordi det ikke har en eller anden varig funktionsnedsættelse? Det synes vi da er en dybt bekymrende tilgang, men jeg tænker muligvis også, at der er et konstruktivt spor for os at gå ned ad i forhold til at få afklaret nogle af de her ting, så der ikke ligger nogen af de her bekymringer, hvis det er, vi skal arbejde videre med lige præcis også at sikre muligheden for at få kompensation for tabt arbejdsfortjeneste for dem, der midlertidigt har udfordringer.

Så skal vi huske, at det, der er sket her inden for nyere tid, faktisk er, at det er en principafgørelse fra Ankestyrelsen, der har lagt en sten i vejen for, at man kan få lige præcis den her kompensation for tabt arbejdsfortjeneste ved midlertidige funktionsnedsættelser. Så vi har jo faktisk erfaringer med det. Så skulle vi ikke prøve lige at kigge på de erfaringer og se på, hvad det kunne give, og hvad vi kunne gøre af andre ting, når vi snakker om tabt arbejdsfortjeneste? Og det er i virkeligheden for at forhindre, at børnene får det så dårligt, som de tit gør, fordi systemet svigter og er for langsomt.

Kl. 13:56

Så hørte jeg også i debatten, at der altså er noget, der hører til ovre på Undervisningsministeriets område, og at det så må være undervisningsministerens opgave. Og det er det jo til dels også, når vi snakker skolevægring og undervisningspligt. Men jeg vil godt advare imod, at vi også selv optager den adfærd herindefra og bare siger: Nej, nej, men så er det nogle andre politikeres eller nogle andres ansvar. For de her børn er fuldstændig ligeglade med, hvilket ministerie eller hvilken forvaltning der har ansvaret; de har kun brug for at få den hjælp, de mangler – i hele deres liv.

Der handler det bare om – og det fungerer så dårligt nu – at de ydelser, man kan få på de sociale områder, også skal række ind i det, man kan få, når det gælder skoleområdet. Tingene hænger jo sammen. Nu er det jo faktisk sådan, at noget af den hjælp, man kan få tildelt skolen, faktisk ikke må følge med ind i fritiden. Så der er sådan nogle virkelig skøre overgange, og det skal vi passe på med at vi ikke også får skabt her.

Det her med tabt arbejdsfortjeneste skal man huske også kan ses som en forebyggende indsats. Man kan sige, at der her er tale om et barn, der er blevet overstimuleret i alt for lang tid, og det har alvorlige trivselssymptomer, så lad os prøve at køre ned i tid, med hensyn til hvor meget barnet er af sted i et dagtilbud eller et skoletilbud, indtil man får undersøgt, hvad der helt præcis er af udfordringer, og om der er noget andet, der skal til. Og så kan man få kompensation for tabt arbejdsfortjeneste i en periode for nogle af timerne, for man behøver ikke at gå helt ud af arbejdsmarkedet for det. Altså, kan man gøre det i en periode, og så vil det netop forebygge, at det går helt galt, og sikre, at man kan finde ud af problemerne imens. Jeg synes, det kunne være vildt fedt, hvis vi kunne skabe et system, der kunne gøre det. Så gør vi også nogle af de ting, som vi ved er klogt, og som vi ved virker.

Den sidste del, som vi faktisk ikke har berørt så meget, er faktisk også det spor, der peger mod nogle af de forældre, der har været på tabt arbejdsfortjeneste i mange, mange år. Det er forældrene til børn med meget omfattende  handicaps, med multihandicaps, og som ikke har kunnet være andre steder, eller som har nogle alvorlige lidelser, så de skal overvåges i døgnets 24 timer.

De forældre har været uden for arbejdsmarkedet i rigtig, rigtig mange år, men der er ikke nogen muligheder lige nu for, at man kan komme tilbage på arbejdsmarkedet. Så slutter den tabte arbejdsfortjeneste fra den ene dag til den anden, og man kan ikke komme ind i en a-kasse, og man kan ikke få hjælp til at efteruddanne sig eller gøre sig klar til at komme med på arbejdsmarkedet. Og vi synes faktisk også, at der kunne være klog samfundsøkonomi i, at vi forhindrer, at lige præcis de her forældre efter i mange år, måske 10, 15 år, ikke at have været på arbejdsmarkedet bare står uden kompetencer, der passer til det arbejdsmarked, vi har i dag. Så det ville jeg også ønske at vi kunne arbejde videre med.

Så noterer jeg mig selvfølgelig, at der var ret stor lydhørhed i forhold til at forenkle og afbureaukratisere. Det er faktisk vigtigt. Jeg håber, at man kan være med på at plukke de frugter – de hænger lavt – så borgerne, som har travlt med at passe på deres børn, ikke skal bruge unødig tid på det, og så sagsbehandlere ikke hver måned skal sidde og kigge bunker igennem, med hensyn til om de nu lyver eller ikke lyver. For jeg har faktisk lige så meget tillid til forældrene derude, med hensyn til at de ikke bare vil tømme statskassen, men kun beder om den hjælp, de har behov for, som det er tilfældet i forbindelse med den mediestøtte, vi giver til medierne, som beror sig på tro og love-erklæringer. Den tillid synes jeg også vi bør vise vores borgere.

Så med de ord sagt vil jeg gerne sige tusind tak for debatten. Og jeg håber, at vi kan blive konstruktive herfra og arbejde videre med at gøre det bedre.

Kl. 14:00

Formanden (Søren Gade):

Tak for det. Der er foreløbig to korte bemærkninger. Først er det fru Anni Matthiesen, Venstre. Værsgo.

Kl. 14:00

Anni Matthiesen (V):

Fru Charlotte Broman Mølbæk fra SF er jo ikke nyvalgt folketingsmedlem, kan man sige. Derfor tror jeg også, at fru Charlotte Broman Mølbæk godt er klar over, at der er nogle retningslinjer, i forhold til hvad en minister egentlig må svare på, og at der er nogle regler om, at man ikke kan gå ind over hinandens ressortområder. Jeg skal ikke stå og forsvare ministeren, men jeg synes bare, det er vigtigt at få sagt, at det jo kunne være det, der var begrundelsen for, at man ikke kunne svare fuldt og helt på de spørgsmål, der blev stillet fra Folketingets talerstol tidligere.

Jeg kunne godt tænke mig at spørge fru Charlotte Broman Mølbæk, i forhold til at ordføreren siger, at dem, som har nogle midlertidige udfordringer, også skal have mulighed for at kunne få godtgørelse for tabt arbejdsfortjeneste. Hvor lang tid gælder det der med det midlertidige?

Kl. 14:01

Formanden (Søren Gade):

Ordføreren.

Kl. 14:01

Charlotte Broman Mølbæk (SF):

Det har vi ikke lavet en endelig definition af, men det er jo inden for kortere tid i en afklaringsperiode. Vi siger jo i hvert fald i vores forslag, at man inden for 3 måneder skal have ret til at kunne få den her hjælp. Så er der ikke nogen bagkant, for det skal jo også være en vurdering ude i kommunerne. Men jeg vil da mene, at når vi når over et år, er vi ude over, hvad der på nogen måde hedder midlertidighed. Det er i virkeligheden det her med at aflaste og afhjælpe i øjeblikket i forhold til en akut situation, men det er også for at give bedre muligheder, hvis man har et længere udredningsarbejde. Hvis det tager længere tid, og hvis der er lange ventetider ved PPR, så giver det jo god mening, at man lige præcis også har noget, der kan understøtte situationen derhjemme, for der er bare ikke andre alternativer.

Bare lige i forhold til det her med de forskellige ministerier vil jeg sige, at jeg muligvis ikke har udtrykt mig korrekt, men for mig handler det også om, at vi taler om visionerne omkring det, at vi skal arbejde sammen. Det var jo også derfor, at SF insisterede på, at den daværende børneminister sad med ved bordet, da vi snakkede psykiatriplanen, for vi synes faktisk, at det burde være børneministeren, der sad for bordenden der, og at det netop skulle omfatte de forskellige områder, som både er socialområdet og sundhedsområdet.

Kl. 14:02

Formanden (Søren Gade):

Fru Anni Matthiesen.

Kl. 14:02

Anni Matthiesen (V):

Jeg er helt enig i, at vi skal prøve på at fjerne de der siloer, men det er også mere i respekt for, at man i Folketingssalen selvfølgelig ikke kan begynde at love noget på en anden ministers vegne. Jeg vil godt vende det der med det midlertidige om og så spørge ind til, hvor længe man skal have været væk fra skolen. Altså, skal der være noget dokumentation på, at der nu er et barn her, der reelt har skolevægring? Hvor mange dage, hvor mange uger og hvor mange måneder skal der til for, at forældrene så er berettiget til at få godtgørelse for tabt arbejdsfortjeneste?

Kl. 14:03

Formanden (Søren Gade):

Ordføreren.

Kl. 14:03

Charlotte Broman Mølbæk (SF):

Jamen for mig at se behøver det faktisk ikke at være hundrede procent skolevægring. Det kan være alvorlige trivselsproblemer, som netop gør, at man kan sige, at vi nu bliver nødt til at gøre noget andet for at hjælpe det her barn. Vi ser rigtig tit, at mange børn i lang tid har passet ind i almindelige tilbud, men at de så lige pludselig begynder at få nogle alvorlige trivselsproblemer med angst, ikke kan sove om natten og ikke kan stå op osv.. I de perioder synes jeg godt man også kan få tabt arbejdsfortjeneste for bare at skrue lidt ned, altså så det ikke bliver fuldstændig. Så har vi i øvrigt også nogle forældre, der stadig væk kan være på arbejdsmarkedet, mens de samtidig er derhjemme for i højere grad at støtte deres barn.

Kl. 14:03

Formanden (Søren Gade):

Fru Lotte Rod, Radikale Venstre.

Kl. 14:03

Lotte Rod (RV):

Hvorfor har SF ikke valgt at finansiere forslaget? Det gør det utrolig nemt for regeringen bare at skyde det ned, og så sker der jo ikke mere.

Kl. 14:03

Formanden (Søren Gade):

Ordføreren.

Kl. 14:03

Charlotte Broman Mølbæk (SF):

Vi har valgt at pege på råderummet som finansiering. Og der er så rigeligt med penge, så det mener vi stadig væk vi kan stå på mål for. Men vi lytter selvfølgelig også til det, der bliver sagt fra flere af partiernes side, i forhold til hvis I vil have det anvist endnu mere konkret. Men når vi har et råderum, der ikke er anvist, et uanvist råderum – jeg kan godt mærke, at mine taleevner er ved at være brugt op for i dag – så mener vi faktisk godt, at vi kan forsvare, at det skulle tages derfra. Og med et overskud på 16 mia. kr. tror vi nok også lige, det går.

Kl. 14:04

Formanden (Søren Gade):

Fru Lotte Rod for en anden kort bemærkning?

Da det ikke er tilfældet, og der ikke er flere, der har bedt om ordet, er forhandlingen sluttet. Vi siger derfor tak til ordføreren for forslagsstillerne, fru Charlotte Broman Mølbæk.

Jeg foreslår, at forslaget henvises til Socialudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

4) 1. behandling af beslutningsforslag nr. B 56:

Forslag til folketingsbeslutning om at udarbejde en model for kompensation af borgere og økonomisk straf til kommuner i de tilfælde, hvor kommunerne begår grove fejl eller deciderede lovbrud i anbringelsessager.

Af Mette Thiesen (DF) m.fl.

(Fremsættelse 14.03.2023).

Kl. 14:04

Forhandling

Formanden (Søren Gade):

Forhandlingen er åben. Den første, der får ordet, er social- og boligministeren.

Kl. 14:05

Social- og boligministeren (Pernille Rosenkrantz-Theil):

Tak for det. De to næste sager er ufattelig ens, så det vil mine svar og bemærkninger selvfølgelig også være. Jeg er fundamentalt enig i, at det er vigtigt, at vi diskuterer borgernes retssikkerhed. Jeg deler bekymringen om borgernes retssikkerhed.

Med det her forslag foreslås det inden for det her folketingsår at lave en model for en ordning, der sikrer kompensation til borgerne og en økonomisk straf til kommunerne, såfremt de laver grove fejl eller lovbrud i anbringelsessager. Og tænk, det synes jeg simpelt hen er fuldstændig den forkerte vej at gå, og det kommer nok ikke som den store overraskelse hverken for forslagsstillerne til det forslag, vi behandler her, eller for forslagsstillerne til det næste forslag. Jeg synes, det er den helt forkerte vej at gå.

Når jeg gør det, er det jo ikke, fordi jeg ikke synes, man skal gøre det, der er det rigtige. Det er, fordi jeg simpelt hen tror, at vores analyser af, hvad der er problemet, er helt forskellige. Min opfattelse er den – og jeg tror, det var den radikale ordfører, fru Lotte Rod, der sagde det tidligere heroppe, eller det var fru Lotte Rod, som ret præcist her fra talerstolen sagde det – nemlig at de vanskeligheder, der er på social- og handicapområdet, i høj grad er noget, der handler om Folketinget, og at det simpelt hen er for nemt bare at skyde på kommunerne. Jeg er så enig i det. Og jeg synes, det er for tit, at vi ender der. Min analyse af social- og handicapområdet er, at hvor vi på sundhedsområdet og på skoleområdet i hele den vestlige verden har haft 1.000 år til at udvikle, forfine, ændre, lære af hinanden, forandre osv. – og det er bogstavelig talt 1.000 år, for det var faktisk omkring afslutningen på vikingetiden, man oprettede de første fakulteter på europæiske universiteter, og englænderne og spanierne skændes vist lidt med hinanden om, hvem der kom først, og på de fakulteter underviste man bl.a. i medicin og jura og teologi, og på sundhedsområdet har man tilmed samme sprog – står vi på socialområdet og handicapområdet over for om ikke så forfærdelig lang tid på vegne af staten at skulle give en undskyldning for forhold i sær- og åndssvageforsorgen, som har været der fra 1933 til 1980. Det er en lille smule senere end vikingetiden, tror jeg godt vi kan blive enige om.

Så det er bare for at sige, at hvor vi på skoleområdet og på sundhedsområdet som de to andre store velfærdsområder har haft 1.000 år til at forfine den måde, vi griber områderne an på, så er social- og handicapområdet ufattelig umodent. Og det afspejler sig bl.a. i den måde, lovgivningen hænger sammen på, og derfor har jeg i de år, jeg har beskæftiget mig med det her område, været enormt optaget af, at vi får samme alvor, samme systematik, samme faglige fælles sprog for, hvordan vi griber tingene an på social- og handicapområdet, som vi gør på de to andre velfærdsområder. Det er det, der bliver kaldt specialeplanlægningen, og det mener jeg simpelt hen er ét af de greb, der skal til.

Jeg går meget op i, at vi også får en systematik omkring de data, vi har på området. Jeg har selv været med til at få etableret det, der hedder den socialøkonomiske investeringsmodel, som handler om bl.a. at få etableret store vidensbanker, i forhold til hvilke indsatser der virker hvordan.

Så det er bare for at sige, at jeg mener, der er rigtig lang vej igen. Og måden at gribe det an på, hvis man ligesom kan nikke til den analyse, er jo så ikke at sige: Vi ved godt, at lovgivningen ikke er så moden, og til gengæld kommer vi og slår dem, vi har bedt om at administrere lovgivningen, i hovedet, hvis ikke de gør det ordentligt. Det synes jeg faktisk er det, der ligger i de her beslutningsforslag, og det vil sige, at jeg mener, at der i hjertet af det her ligger en ansvarsforflygtigelse, som jeg ikke synes klæder Folketinget. Jeg mener, at det stykke arbejde, der skal laves på social- og handicapområdet, påhviler det os, der sidder i Folketinget, at gøre i fællesskab, og jeg opfatter det ikke sådan, at det, der er det primære problem her, er, at der er nogle kommuner, der ikke gør det, de skal. Jeg mener, der ligger et stykke arbejde foran os, og det stykke arbejde, der ligger foran os, er så at forsøge at gøre det bedste, vi har lært, for at man ikke skal vente i 1.000 år på, at man får et lige så modent velfærdsområde på social- og handicapområdet, som man har på skole- og sundhedsområdet.

Kl. 14:10

Noget af det, der har været rigtig vigtigt for os i regeringen, har jo bl.a. været barnets lov, som vi jo heldigvis har et bredt flertal bag i Folketinget. Og så er jeg mægtig glad for den aftale, der blev indgået med kommunerne i går, hvor jeg synes vi får taget de næste skridt. Men det er også bare for at give en idé om, hvor dybe og alvorlige problemer jeg egentlig mener der er på social- og handicapområdet. Og desværre står vi jo i en situation, hvor man ikke sådan kan pege tilbage og sige: På det her tidspunkt gjorde man det ufattelig meget bedre. I det øjeblik, man peger tilbage på vores velfærdssamfunds historie omkring sær- og åndssvageforsorgen, er det helt på sin plads, at staten giver den undskyldning, der skal gives senere i år.

Det er bare for sige, at jeg mener, at der er rigtig lang vej igen. Jeg mener, der er god grund til at understrege, hvor alvorligt det er, og at vi skal få taget fat på de her ting, men jeg mener ikke, at den rigtige vej er at komme og lege politibetjent over for kommunerne, for det kræver sådan set, at vi har lavet en lovgivning, som grundlæggende er solid, og som de grundlæggende kan stå på.

Så har jeg også sådan en lille ting, altså, der er sådan et eller andet, for jeg har altid slået mig på den der lidt amerikanske vej – også bare for at sige det ligeud – altså det der med, at man har et sundhedsvæsen over there, hvor man har valgt at gøre det på en anden måde end på den skandinaviske måde at indrette sundhedsvæsenet på, som jeg i hvert fald foretrækker. Til gengæld kan man så sagsøge alle mulige mennesker, hvis tingene ikke er blevet gjort ordentligt. Og tænk, jeg vil ufattelig meget hellere bare have en ordentlig sundhedsbehandling og så ikke alt det der andet. Og det vil sige, at i min prioritering af, hvad jeg sådan synes er det vigtigste, vil jeg sige, at det måske ikke er at opbygge sådan et helt »her kan I få lov til at sagsøge, hvis velfærden ikke er i orden«-system. Jeg synes jo, man i stedet for skal bruge kræfterne på at lave en ordentlig velfærd, og der er der rigtig lang vej endnu på det her område. Og det er de kilometer, vi efter min mening skal gå i fællesskab med hinanden for at sørge for at få tætnet det sikkerhedsnet.

Jeg mener sådan set også, at vi med en økonomisk sanktion risikerer at give incitament til ikke at oplyse en sag tilstrækkeligt, og det vil sige, at man for så vidt ville kunne trække tiden ud, og i sidste ende ville det kunne betyde en dårligere sagsbehandling for den enkelte borger. Jeg mener, det er vigtigt, at vi understøtter kommunerne med den lovgivning, vi laver, og den måde, vi indretter også det administrative og det økonomiske system på i kommunerne, sådan at de faktisk har muligheden for at løse den opgave, vi har givet dem, i stedet for at pege fingre af dem. Jeg tror, det var de indledende bemærkninger, jeg har, og det gælder jo så både det her forslag og det næste, selv om jeg nok skal gentage det hele i den næste behandling af et næsten enslydende forslag.

Kl. 14:13

Formanden (Søren Gade):

Tak for det. Der er foreløbig tre korte bemærkninger, og vi starter med fru Mette Thiesen, Dansk Folkeparti. Værsgo.

Kl. 14:13

Mette Thiesen (DF):

Tusind tak. Nej, det er ikke helt overraskende, at ministeren stiller sig, hvor ministeren stiller sig, men jeg mener jo, at vi i Dansk Folkeparti – og i øvrigt også Liberal Alliance, som har fremsat et forslag, der minder om det, og Alternativet, der har fremsat et forslag om en forvaltningsdomstol – netop stiller os der og tager ansvar for at sikre retssikkerheden for borgeren. For det er altså meget mærkeligt at være vidne til i et retssamfund, at man på det her område ude i kommunerne svæver rundt i sådan et eller andet retssikkerhedsmæssigt vakuum, hvor man fuldstændig uden konsekvens og med åbne øjne kan bryde lovgivningen og kan begå grove fejl, der gør, at folk mister det allermest dyrebare, de har, nemlig deres børn. Derfor undrer det mig, at man ikke vedtager en eller anden model, som den, vi har foreslået her – det kunne sådan set også se anderledes ud – når vi nu også kan se, at de i Ankestyrelsen ikke en eneste gang har benyttet sig af deres mulighed for at sanktionere.

Mener ministeren ikke oprigtigt talt, at man i en eller anden grad i et retssamfund skal sikre, at kommunerne overholder lovgivningen?

Kl. 14:14

Formanden (Søren Gade):

Ministeren.

Kl. 14:14

Social- og boligministeren (Pernille Rosenkrantz-Theil):

Jo, selvfølgelig. Det er jo ikke det, der er til diskussion her. Det, der er til diskussion, er, hvad vi gør, når der er retssikkerhedsmæssige problemstillinger. Jeg har ikke hørt et eneste parti argumentere for, og jeg tror faktisk aldrig, jeg har hørt en politiker argumentere for, at det er en rigtig god idé, hvis der ingen retssikkerhed er. Der er nok enkelte diktaturstater, hvor det alligevel har været det, der har været hverdagen, men jeg har ikke hørt nogen politikere her argumentere for, at det er en dårlig idé med retssikkerhed. Det tror jeg sådan set vi alle sammen er enige om.

For os har det været vigtigt at tætne retssikkerheden i de tunge børnesager ved simpelt hen at sætte fire øjne på i stedet for to. Det har været vores bud på, hvordan man, i stedet for at man, først efter skaden er sket, skal kunne komme ind og slå nogen i hovedet, så i forbindelse med selve sagsbehandlingen sørger for, at der er fire øjne på i stedet for to, for når der sker fejl, særlig når vi taler om anbringelse af børn, kan konsekvensen jo være så stor, at det er lidt svært at se, hvad man egentlig får ud af, at man bagefter i forhold til en familie, der er fuldstændig ødelagt, kan få lov til at slå nogen i hovedet. Jeg tror sådan set, at familien foretrækker at gøre det, vi har lagt op til, nemlig at vi så sætter fire øjne på, så man kan fange det indledningsvis, inden familien er gået i stykker.

Kl. 14:16

Formanden (Søren Gade):

Fru Mette Thiesen.

Kl. 14:16

Mette Thiesen (DF):

Den debat har vi haft før. Jeg er sådan set ret overbevist om, at de dygtige socialrådgivere, der sidder rundtomkring, allerede beder en kollega om hjælp, og at vedkommende kan kigge på sagen, hvis det er. Så lad os ikke gå ned ad den vej.

Problemet er jo sådan set i dag, at man rigtig mange steder ikke overholder lovgivningen. Kigger vi et andet sted hen i vores retssamfund, så får jeg en bøde, hvis jeg går ud og starter min bil og kører over for rødt. Det er sådan en normal del af praksis i et retssamfund. Til gengæld kan man godt sidde med åbne øjne og begå lovbrud ude i kommunerne, for nej nej, der skal vi endelig ikke gøre noget. Jeg forstår simpelt hen ikke argumentationen mod at straffe folk, når de begår grove fejl og lovbrud, som faktisk koster nogle mennesker det allermest dyrebare, de har.

Kl. 14:16

Formanden (Søren Gade):

Ministeren.

Kl. 14:16

Social- og boligministeren (Pernille Rosenkrantz-Theil):

Mig bekendt er der jo heller ikke i det her forslag lagt op til, at folk skal have en bøde. Der er lagt op til, at kommunen skal have en bøde. Det er jo to helt forskellige ting. Sådan som jeg forstår det her forslag, er der jo ikke lagt op til et personligt ansvar. Der er lagt op til, at kommunen får en bøde, og for de enkelte sagsbehandlere er det jo ikke noget, der går ud over deres private økonomi. Så jeg kan faktisk ikke rigtig se, at der er den sammenhæng, som ordføreren siger der er.

Kl. 14:17

Formanden (Søren Gade):

Fru Katrine Daugaard, Liberal Alliance.

Kl. 14:17

Katrine Daugaard (LA):

Det må man da håbe der alligevel er, for kommuner har jo et budget, de skal overholde, og på den måde interesserer de sig jo for, om deres socialrådgiver også overholder lovgivningen. Jeg har svært ved at forstå regeringens fokus, vi ser i de her dage, på at holde hånden over lovgivningen og holde hånden over kommunerne og ligesom ikke vil anerkende, at vi har problemer med, at lovgivningen bliver brudt. Nu nævnte ministeren selv den her aftale, der blev lavet i går, hvor 1,5 mia. kr. bliver brugt til at udbygge den kommunale botilbudskapacitet, selv om det private jo faktisk løser en rigtig stor del af den her opgave. Jeg kunne godt tænke mig at høre nogle flere ord på, hvorfor regeringen har så blind tillid til kommunerne og tror, at de kan gøre det bedre end det private, når nu vi ser så mange lovbrud, som vi gør?

Kl. 14:18

Formanden (Søren Gade):

Ministeren.

Kl. 14:18

Social- og boligministeren (Pernille Rosenkrantz-Theil):

Det gør vi nu heller ikke. Jeg synes, der er noget tæt på arrogant ved den opfattelse, at man peger på kommunerne og siger, at det er jer, der skaber problemet. Jeg opfatter det sådan, at det er Folketinget, der har lavet en lovgivning, som er ekstremt svær at administrere, jeg opfatter det sådan, at det er os, der laver de økonomiske rammer for kommunerne, og jeg opfatter det sådan, at vi har at gøre med et enormt umodent politisk område, og derfor er der alle mulige forskellige typer af årsager til, at situationen er, som den er. Hvis Folketinget har den opfattelse, eller hvis i hvert fald nogle partier i Folketinget har den opfattelse, at det eneste, der er galt her, det er selvfølgelig ikke noget, vi har gjort herindefra, alt, hvad vi gør, er det rigtige, og alt, hvad kommunerne gør, er det forkerte, så synes jeg, vi er tæt på noget, jeg ville kalde arrogant. Jeg opfatter det sådan, at vi kan gøre rigtig meget for at gøre lovgivningen bedre herindefra og dermed nemmere at administrere og dermed i sidste ende give borgerne en helt anden retssikkerhed end den, de har i dag.

Kl. 14:19

Formanden (Søren Gade):

Fru Katrine Daugaard.

Kl. 14:19

Katrine Daugaard (LA):

Men der er jo lige kommet en redegørelse, som i grove træk viser, at vi ikke aner, hvad pengene på det her område bliver brugt på. Ergo aner vi heller ikke, om der skal flere penge til, eller om vi faktisk bruger alt for mange penge alt for dårligt på det her område. Derudover nytter det jo heller ikke noget bare at lave ny lovgivning, hvis den nuværende lovgivning ikke bliver overholdt. Og der er jo heller ikke noget i barnets lov, som gør, at kommunerne skulle overholde lovgivningen mere, ud over at man bare afbureaukratiserer en masse og siger, at så kan de slippe for at lave en § 50 på halvdelen eller størstedelen af børnesagerne og kun gøre det som krav i hvert fald på anbringelsessagerne.

Kl. 14:20

Formanden (Søren Gade):

Ministeren.

Kl. 14:20

Social- og boligministeren (Pernille Rosenkrantz-Theil):

Lad mig komme med et konkret eksempel på virkelig dårlig lovgivning. Vi har vedtaget lovgivning i Folketinget, hvor hver eneste borger med handicap og hver eneste forælder til borger med handicap bliver pålagt regning for regning at redegøre for deres merudgifter. Sådan var det faktisk også for folketingsmedlemmer i gamle dage. Når man havde haft merudgifter forbundet med sit folketingsarbejde, skulle man komme ind med en regning på hver enkelt ting, og så kunne man få refunderet det. For borgerne betyder det, at de skal slås fra regning til regning med kommunerne. Det er enormt frustrerende, og forældrene bruger enormt lang tid på det. Folketingsmedlemmerne har så godt kunnet finde ud af at lave reglerne om for sig selv, fordi man ikke gad bureaukratiet, men har ikke lavet det om for resten af de borgere, der er afhængige af den type merudgiftsydelser. Det fungerer rigtig godt for folketingsmedlemmer, så mon ikke også, det gør det for borgere med handicap, nemlig at man får et fast beløb, der er beregnet nogenlunde på baggrund af, hvilken type af udgifter man forventes at have på baggrund af det, man fejler.

Det er jo lovgivningen, det er jo ren, rå lovgivning, der gør, at det for kommunerne er fuldstændig umuligt at administrere. De bruger, jeg ved ikke, hvor mange penge på at administrere den lovgivning, samtidig med at borgerne jo hopper fra regning til regning, og med forskellen fra den ene kommune til den anden er det hele et stort rod efter min mening. Det er skabt af Folketinget. Så til det der med bare at sige, at det også er kommunerne, og at de ikke overholder lovgivningen, og så skal vi også lade være med at lave om på lovgivningen, vil jeg sige, at nej, vi skal netop lave om på lovgivningen. Vi skal jo lave den lovgivning om på en måde, så den faktisk er til at administrere for kommunerne, og så de kan yde en ordentlig service over for borgerne. Jeg mener simpelt hen ikke, vi har gjort kommunerne en tjeneste med bare det ene eksempel på lovgivning på det her område.

Kl. 14:21

Formanden (Søren Gade):

Hr. Torsten Gejl, Alternativet.

Kl. 14:22

Torsten Gejl (ALT):

Tak. Men det er jo det samme på alle mulige andre områder, hvis jeg må have lov til lige at hæve diskussionen lidt op i en helikopter. Ministeren ved jo godt, at Ankestyrelsen på 10 år har fået 500.000 klager – ikke alle sammen over det kommunale, men de fleste – altså en halv million klager, og en del afgørelser er lavet om, men der er ikke sanktioneret en eneste kommune. Det her forslag er jo ikke så odiøst, for man kan faktisk godt sanktionere kommunerne. Man kan lave skærpet tilsyn, og man kan også godt give dem bøder. Det bliver bare aldrig gjort.

Så når ministeren igen siger, at alle de fejl, kommunerne laver, er Folketingets ansvar, så håber jeg ikke, at der er nogle kommuner, der hører det, for jeg er bange for, at det puster yderligere til den lange, lange række af sager med en så uværdig behandling af borgere, at det næsten ikke er til at tro. Vi har set dem alle sammen på tv. Jeg håber virkelig ikke, at kommunerne nu føler en øget frihed.

Jeg er med på, at vi også har et ansvar, men det vil ministeren jo heller ikke være med til. Så lad os lave en forvaltningsdomstol, som jo netop sørger for, at der bliver en type konsekvens, hvis kommunerne laver fejl, hvilket gerne kommer til at virke forebyggende, således at de måske i lidt højere grad holder op med det.

Kl. 14:23

Formanden (Søren Gade):

Ministeren.

Kl. 14:23

Social- og boligministeren (Pernille Rosenkrantz-Theil):

Jeg har, mens jeg var ordfører, talt om 80-20-reglen. 80 pct. af kommunerne gør det altid rigtig godt, 20 pct. af kommunerne rammer lidt ved siden af. Om 80-20 er det rigtige tal, ved jeg ikke, men det har været en udmærket tommelfingerregel, mens jeg var ordfører, og jeg har ikke haft nogen anledning til at ændre på den. Det tror jeg vel er nogenlunde det samme med den lovgivning, vi laver. Og på den måde er der en eller anden fejlmargen, som vi skal forsøge at gøre mindre. Så det er ikke for at sige, at kommunerne aldrig laver fejl, for det gør de jo, og det kan vi jo også se af de ting, der kommer ind.

Nu har vi behandlet relativt mange både beslutningsforslag og spørgsmål her i salen, og det er ufattelig sjældent, at der – i hvert fald fra den side af salen, der har fremsat de her forslag – kommer noget som helst, der handler om at indrette området mere hensigtsmæssigt på selve lovgivningsdelen. Det vil sige, at efter min opfattelse er det sådan nogle politibetjentforslag, som jeg simpelt hen ikke kan se for mig hjælper. Altså, i modsætning til det har vi jo lige behandlet tre forslag på handicapområdet, hvor der jo faktisk kommer nogle konkrete bud, som jeg ikke er indstillet på at vedtage, men der kommer dog nogle konkrete bud på, hvordan man også kunne gribe i egen barm – so to speak – og herindefra påtage sig en del af det ansvar, der er, for at få ryddet op på området.

Kl. 14:24

Formanden (Søren Gade):

Hr. Torsten Gejl.

Kl. 14:24

Torsten Gejl (ALT):

Det kan da godt være, at ministeren hellere vil have konstruktive forslag, som ministeren ikke vil støtte, end politibetjentforslag, som ministeren heller ikke vil støtte. Det er jo same thing.

Jeg har også en kæmpe respekt for sagsbehandling, en kæmpe respekt for kommunerne, en kæmpe respekt for alt det arbejde, der sker derude – ingen tvivl om det. Og jeg ved, at der er nogle, der slider sig selv halvt ihjel. Jeg ved også, at sagsbehandlere sjældent bliver i en kommune særlig længe, der er en kæmpe udskiftning. Men 20 pct., hvis det så er det rigtige tal, er jo en enorm stor del af vores land, det er en femtedel af vores land, hvor der sker regulære forkerte afgørelser. Uanset hvor stor en del det er, så siger en halv million klager i hvert fald sit, og der er det, jeg savner, hvorfor man ikke ligesom resten af EU – alle de andre EU-lande har det – går ind og laver en forvaltningsdomstol, hvor de mennesker kan få en ordentlig hjælp?

Kl. 14:25

Første næstformand (Leif Lahn Jensen):

Ministeren.

Kl. 14:25

Social- og boligministeren (Pernille Rosenkrantz-Theil):

Jeg har ikke en opfattelse af, at velfærdssamfundene er bedre i de andre europæiske lande end eksempelvis i de skandinaviske. Altså, det er bare for at sige, at jeg synes ikke det er sådan, at når man kigger ud over EU, så er forvaltningsdomstolen det rigtige svar. Det er i hvert fald ikke sådan, at forholdene for borgere, der har et behov for velfærdsydelser, nødvendigvis er bedre i de andre lande. Jeg vil sige det på den måde, at 20 pct.– eksempelvis på handicapområdet – er lidt lavt sat, for det er jo væsentlig flere af de sager, der bliver taget ind til Ankestyrelsen, der bliver tilbagevist. Så lige i den sammenhæng er 80-20 faktisk lidt lavt sat – altså, der sker faktisk flere fejl end det.

Det, der er det store spørgsmål her, er jo, hvordan vi får nedbragt det, og der mener jeg simpelt hen, at de metoder, der bliver stillet forslag om her i salen, er forkerte. Det betyder jo ikke, at vi ikke skal gå til problemet; det betyder bare, at vi har en anden opfattelse af, hvordan man griber det an.

Kl. 14:26

Første næstformand (Leif Lahn Jensen):

Så er det hr. Kim Edberg Andersen.

Kl. 14:26

Kim Edberg Andersen (NB):

Da ministeren begyndte at sige, at det her forslag var lidt arrogant, tænkte jeg: Nå, nu er vi på krigsstien. Så sagde ministeren, at det faktisk var lovgiverne, altså os, som begik fejl, og så må løsningen jo, som jeg ser det, være, at vi giver kommunen en bøde, og i de tilfælde, hvor de siger, at det er på grund af lovgivningen, sender de den videre til staten. Så er kommunerne holdt skadesfri, og dem, som er fanget i et system, hvor der muligvis er tale om kassetænkning, får også en kompensation og føler sig set der.

Så kom ministeren egentlig ikke bare med løsningen der? For jeg er enig i, at det er herinde, reglerne bliver vedtaget, og som ministeren også sagde i forhold til merudgifter, så er det sådan, at når først politikerne herinde synes, det bliver besværligt, skal vi nok finde en god løsning efterfølgende. Så er løsningen ikke bare, at vi laver et tillæg til det her forslag, hvor vi siger, at kommunerne selvfølgelig kan videresende alle de bøder, som er blevet udstedt grund af lovgivning herindefra, og så er vi i mål?

Kl. 14:27

Første næstformand (Leif Lahn Jensen):

Ministeren.

Kl. 14:27

Social- og boligministeren (Pernille Rosenkrantz-Theil):

Altså, det næste bliver, at der kommer et forslg om, at Folketinget kan sende bøderne videre til befolkningen, fordi det er befolkningen, der har peget på de politikere, som sidder i Folketinget, som har vedtaget den lovgivning, og sådan kan bøderne så cykle rundt i systemet, i stedet for at vi bare træffer nogle beslutninger om at lave ordentlig velfærd. Det synes jeg måske vi skulle koncentrere kræfterne om. Det andet lyder efter min mening som et eller andet retssagscirkus, som sikkert ville gøre sig godt på film, men som næppe gavner de borgere, der har brug for hjælp, særlig meget.

Kl. 14:28

Første næstformand (Leif Lahn Jensen):

Spørgeren.

Kl. 14:28

Kim Edberg Andersen (NB):

Nu er jeg jo borgerlig, og jeg synes jo, at staten udskriver bøder nærmest hver eneste år, når jeg skal betale skatter og afgifter, så jeg synes, der er bøder nok fra staten. Men det var bare, fordi ministeren begyndte på det her med, at det var arrogant. Det her har, som jeg ser det, udgangspunkt i, at vi har et klagesystem, der ikke virker. Ministeren siger selv, at tallet er 80-20, og jeg tror, at hvis det havde været i en privat virksomhed, ville man som ledelse spørge: Hvad sker der i de 20 pct? Er det måske, fordi der f.eks. er nogle, der tænker på en anden måde? Jeg tror ikke, det er sagsbehandlere, det drejer sig om, men jeg tror, der er nogle mellemled derude, som måske bliver pålagt, at de skal spare nogle penge, og som så træffer på nogle dumme beslutninger på grund af det.

Kl. 14:28

Første næstformand (Leif Lahn Jensen):

Ministeren.

Kl. 14:28

Social- og boligministeren (Pernille Rosenkrantz-Theil):

Det har jeg bestemt også hørt om, så på den måde er der jo slet ikke nogen tvivl om, at der selvfølgelig altid vil være nogle enkelte, der gør noget andet. Jeg synes bare, at eksempelvis antallet af fejl, der har været i sagsbehandlingen både på anbringelsesområdet og handicapområdet er så stort, at det er for let bare at pege fingre af kommunerne, og jeg synes faktisk, det er lidt ærgerligt, hvis det er der, vi ender. Jeg synes også, det er lidt ærgerligt, hvis det, man så kommer frem til, er den her politifunktion, for jeg mener simpelt hen, at problemerne stikker dybere end det.

Kl. 14:29

Første næstformand (Leif Lahn Jensen):

Så siger vi tak til ministeren. Der er ikke yderligere korte bemærkninger. Vi går videre til ordførerrækken, og den første ordfører er fru Maria Durhuus fra Socialdemokratiet. Velkommen.

Kl. 14:29

(Ordfører)

Maria Durhuus (S):

Tak for ordet, og tak til forslagsstillerne for forslaget. I dag behandler vi jo, som ministeren sagde, to næsten identiske forslag her lige efter hinanden. Jeg vil dog starte med det forslag, som vi behandler lige nu.

For når vi ser på Social-, Bolig- og Ældreministeriets danmarkskort over omgørelsesprocenter, der viser en høj omgørelsesprocent og en væsentlig kommunal variation, så tror jeg, vi alle er enige om, at det er et område, der i den grad trænger til et fokus og til et løft. Det er vigtigt, at afgørelser kommer rettidigt, og at de ikke mindst er korrekte og overholder gældende lov. Vi ved også, at ansatte hver dag går på arbejde for at levere velfærd til borgerne, høj som lav, ung som gammel.

Men selv om kommunerne gør deres for at levere deres allerbedste, sker der stadig fejl, hvor en borger falder mellem to stole og bliver afvist en ydelse, man faktisk havde ret til, eller falder igennem systemets ellers fintmaskede sikkerhedsnet. Det er vigtigt, at man som borger i Danmark har tillid til, at man får den hjælp, man er berettiget til, og at kommunerne og Ankestyrelsen griber borgeren i de sager, hvor der sker fejl – fejl, der selvfølgelig ikke må ske. Vi er derfor helt enige i, at vi selvfølgelig skal have et velfærdssamfund, der værner om danskernes retssikkerhed.

Vi er i Socialdemokratiet helt enige i, at der alt for ofte sker fejl på socialområdet, som betyder, at udsatte borgere ikke får den hjælp og støtte, de er berettiget til. Vi mener dog, at forslaget her ikke er den rigtige måde at løse det på. Er alvorlige fejl i en sagsbehandling, der vedrører menneskers liv, der påvirker menneskers liv, muligt at gøre op i kroner og øre? Og er det forslagsstillernes oplevelse, at de fejl, der sker ude i kommunerne, er bevidste og overlagte?

I beslutningsforslaget fylder medarbejdernes faglighed ikke særlig meget. Er socialrådgiverne, sagsbehandlerne og alle de mennesker, der er involveret i de sager, hvor der sker fejl og omgørelser, fagligt klædt på til den opgave, de er sat i verden for at løse? Kunne det tænkes, at danmarkskortet er et udtryk for, at specialuddannelsen ikke er god nok, at sagsmængden er for tung eller for stor, at medarbejderflowet er for højt, at lovgivningen er for kompleks, at dokumentationskrav ikke stemmer overens med virkeligheden?

Vi har med aftalen om barnets lov og nu »Børnene Først« taget det første vigtige skridt i den rigtige rækkefølge. Retssikkerheden skal overholdes, det er din, det er min, det er vores. Det er vores holdning, at vi skal sikre en ordentlig sagsbehandling. Derfor indeholder »Børnene Først« bl.a. to sagsbehandlinger i komplekse sager. Det er vigtigt for de borgere, som bliver berørt af sagsbehandlingen, at de sikres at blive mødt af den bedst tænkelige faglighed – derfor efteruddannelsen.

Vi har et eksisterende setup med Ankestyrelsen, som trods udfordringer grundlæggende fungerer. Samtidig har vi i Danmark et utal af uafhængige administrative nævn og andre organer, der i vid udstrækning varetager den rolle, som der er brug for derude. Vi har samtidig også Folketingets Ombudsmand, som styrker borgernes retsstilling over for forvaltningen. Sagt på en anden måde: Vi har et system, et omfattende et af slagsen, og vi skal hellere tale om, hvordan vi gør det bedre, i stedet for at tale om straf, en bodsordning og økonomiske konsekvenser. Jeg tror ikke, at flere retslige instanser og flere måder at straffe på møder de udfordringer, der er derude. Den store omgørelsesprocent i Ankestyrelsen viser i min optik, at der er et fokus derude, men at der mangler faglighed.

Vi ved, at borgere oplever, at det kan være overvældende at klage over fejl begået af kommunerne, at skulle søge og kræve erstatning og kompensation. Man kan derfor også godt frygte, at det her forslag kommer til at ramme socialt skævt, og at det vil være de ressourcestærke og de med ressourcestærke netværk omkring sig, der blive berettiget til en erstatning. I stedet vil jeg slå et slag for, at vi sikrer faglig uddannelse af vores medarbejdere derude, at vi her fra Folketinget signalerer, at vi godt ved, at byrden derude er hård, at byrden er tung, og at one size fits no one – det må man ikke sige her – altså at én løsning ikke passer dem alle sammen.

Så derfor er Socialdemokratiet ikke for sanktioner, straf, skyld og skam. Vi er i det perspektiv, at vi sammen herindefra skal kigge på, hvad det er for arbejdsvilkår, der er i kommunerne, og hvordan vi bedst løser det. Tak for ordet.

Kl. 14:34

Første næstformand (Leif Lahn Jensen):

Tak til ordføreren. Der er et par korte bemærkninger, og den første er til fru Katrine Daugaard. Værsgo.

Kl. 14:34

Katrine Daugaard (LA):

Nu blev jeg kaldt arrogant før. Jeg mener, at det også er fuldstændig arrogant at have en så blind tiltro til egne kompetencer, at man tænker, at man selv kan komme med en lovgivning, altså at det simpelt hen kun er lovgivningen, det er galt med. Når nu Socialdemokratiet er nogle af de største fortalere for barnets lov, er det så jeres forventning, at lige om lidt, når den bliver gennemført og implementeret, så har vi ikke flere lovbrud i kommunerne?

Kl. 14:35

Første næstformand (Leif Lahn Jensen):

Ordføreren.

Kl. 14:35

Maria Durhuus (S):

Jeg vil gerne lige komme med en korrektion. Jeg mindes ikke, at jeg har kaldt spørgeren arrogant.

Så bliver der spurgt, om jeg som ordfører tror, at problemerne er løst med barnets lov. Nej, det tror jeg ikke, men jeg er ret sikker på, at det er et skridt i den rigtige retning, at man tilfører to sagsbehandlere i komplekse sager, og at vi også meget nøje går ind og kigger på, hvad det er for en specialuddannelse, vores sagsbehandlere ude i kommunen har.

Kl. 14:36

Første næstformand (Leif Lahn Jensen):

Spørgeren.

Kl. 14:36

Katrine Daugaard (LA):

Men så vidt jeg er orienteret, har man jo valgt at kigge til Norge og blive inspireret af Norges måde at gøre det på. Norge har p.t. flere sager i Den Europæiske Menneskerettighedsdomstol, og de har også fået en dom dernede.

Når nu ministeren lige sagde, at det ikke er bedre i landene omkring os, er det så ikke farligt at blive inspireret af et land som Norge?

Kl. 14:36

Første næstformand (Leif Lahn Jensen):

Ordføreren.

Kl. 14:36

Maria Durhuus (S):

Jeg mener jo ikke, at man, ved at man lader sig inspirere af et andet land, så tager hele pakken. Jeg mener, at man tager de elementer, der er sammenlignelige i forhold til det land, man bor i og laver lovgivning i.

Jeg vil også gerne have lov til at tilføje, at jeg finder det uheldigt, at man på forhånd tænker, at vi nu sætter en lov i værk, og at det så er med afsæt i, at lov skal brydes ude i kommunerne.

Kl. 14:37

Første næstformand (Leif Lahn Jensen):

Så er det fru Mette Thiesen.

Kl. 14:37

Mette Thiesen (DF):

Men loven bliver brudt ude i kommunerne. Jeg havde egentlig ikke tænkt mig at stille ordføreren spørgsmål, men jeg kunne bare godt tænke mig at høre om en ting. Ordføreren siger, at det her vil have en social slagside. Mener ordføreren ikke, at det har en kæmpe social slagside i dag, at borgerne er i et totalt retssikkerhedsmæssigt vakuum ude i kommunerne? De skal rejse retssager imod kommunen, hvis de eksempelvis mister deres børn på et fejlagtig grundlag. De har absolut ingen retssikkerhed i dag. Mener ordføreren ikke, at det her bestemt vil være et kæmpe skridt i en rigtig god retning, at man faktisk siger: Nej, det er heller ikke okay som kommune at bryde lovgivningen og stille borgerne værre, end de ellers var stillet.

Kl. 14:37

Første næstformand (Leif Lahn Jensen):

Ordføreren.

Kl. 14:37

Maria Durhuus (S):

Jeg er helt enig med ordføreren for Dansk Folkeparti i, at lov skal overholdes – lov er lov. Jeg er også helt enig med ordføreren i, at borgerens retssikkerhed skal sikres. Jeg er bare ikke enig med ordføreren, når ordføreren taler om, at penge gør forskellen. Efter en tid som kommunalbestyrelsesmedlem ved jeg også, at det vil blive en statistik, vi kommer til at sidde og kigge på, og så vil det blive dunk i hovedet til de socialrådgivere, der prøver at levere den bedste service overhovedet. Der sker fejl, og der må ikke ske fejl – det er vi helt enige om.

Jeg tror bare ikke, vi kommer udenom at være nødt til at kigge på, hvad det er for faglige kompetencer, vi stiller til rådighed for de socialrådgivere, der er derude. Taler man med Dansk Socialrådgiverforening, taler de jo også om, at de mangler specialuddannelse, de mangler viden om områderne, fordi det i mange år bare har været sådan, at når du bliver socialrådgiver, så forventes det, at du kan varetage alt. Det er komplekse sager, de sidder med.

Kl. 14:38

Første næstformand (Leif Lahn Jensen):

Spørgeren.

Kl. 14:38

Mette Thiesen (DF):

Det er jeg sådan set enig i. Vi kan da sagtens kigge på en bedre socialrådgiveruddannelse og sådan nogle ting – det har vi været åbne for hele tiden. Men der sker fejl, og der er altså bare en eller anden berøringsangst i forhold til det offentlige. Nærmest ethvert andet sted i vores retssamfund er det under normale omstændigheder selvfølgelig sådan, at grove fejl og deciderede lovbrud har konsekvenser. Det må bare ikke have konsekvenser i det offentlige. Og jeg forstår det simpelt hen ikke, for hvem er det, der taber ved det her? Det er borgerne. De skal til at anlægge retssager og alt mulig andet, og hvem er det, der har råd til det? Så den model, vi har i dag, har en massiv social slagside.

Kl. 14:39

Første næstformand (Leif Lahn Jensen):

Ordføreren.

Kl. 14:39

Maria Durhuus (S):

Ja, hvem taber på hvad? Det er borgeren, der taber, når retssikkerheden ikke bliver overholdt. Det er også den offentligt ansatte, der taber, når vi herindefra skyder det hele ud til kommunen, for kommunen er jo ikke et væsen i sig selv; kommunen er et apparat. Og jeg ved som tidligere offentligt ansat, at sker der en fejl på grund af nogle større net, der var for finmaskede, så er det den enkelte ansatte, der bliver stillet til ansvar for det, og ikke en kommune som institution.

Kl. 14:40

Første næstformand (Leif Lahn Jensen):

Så er det hr. Torsten Gejl.

Kl. 14:40

Torsten Gejl (ALT):

Tak, formand. Jeg havde egentlig heller ikke tænkt mig at trykke mig ind, men jeg gjorde det, fordi ordføreren sagde det her med, at Socialdemokraterne ikke ville udsætte kommunerne for sanktioner, straf, skyld og skam. Der tænker jeg bare, at hvis den almindelige dansker hernede på Slotspladsen går over for rødt eller begår tyveri eller vold, bliver man i den grad, hvis det bliver opdaget, udsat for masser af sanktioner, straf, skyld og skam.

I nogle af de afgørelser, vi taler om her, tager man uberettiget folks børn fra dem. På andre områder sender man mennesker med kræft i jobtræning, og på andre områder igen tager man hjælpemidler fra folk med handicap, hvilket var uberettiget, og så skal de kæmpe helt vildt for at få dem igen. Det vil sige, at når du går over for rødt, er der straf, skyld, skam og sanktioner, mens det her er et lovløst område. Hvorfor skal det her område, hvor der træffes så vigtige afgørelser for mennesker og familier, være fuldstændig lovløst?

Kl. 14:41

Første næstformand (Leif Lahn Jensen):

Ordføreren.

Kl. 14:41

Maria Durhuus (S):

Hr. Torsten Gejl, jeg ser overhovedet ikke området som lovløst. Jeg ser det sådan, at hvis du vælger at gå over for rødt eller begå et røveri, så er det et bevidst valg. Jeg ved også, at mange sagsbehandlere sidder ude i jobcentrene og følger den lovgivning, vi har lavet herinde, omkring jobtræning, omkring jobparathedsvurderinger og omkring praktikker, og at de på en eller anden måde har fået trukket en lovgivningspakke ned over hovedet, hvor man har glemt fagligheden, og hvor vi ikke har lavet plads til et fagligt råderum, der gør, at man kan sikre, at den her borger ikke skal i jobtræning.

Skal folk have frataget deres børn fejlagtigt? Nej, det skal de ikke, men vi skal ind meget, meget tidligere i processen og sikre, at der er en faglighed, sikre, at der er en viden derude, og sikre, at det aldrig nogen sinde kommer så langt, men det er langt tidligere i processen end der, hvor vi skal til at udskrive bøder, straffe og give sanktioner. Og det kommer ikke til at have den effekt, der er ønsket, for det kommer til at bevirke, at det bliver en statistik i en kommunalpolitisk beretning, som vi sender ind til en højere instans.

Kl. 14:42

Første næstformand (Leif Lahn Jensen):

Spørgeren.

Kl. 14:42

Torsten Gejl (ALT):

Jeg kan ikke være mere uenig, og jeg kan ikke forstå, at trangen til retssikkerhed er så lav, at man accepterer, at der er en halv million klager, og at man, selv om nogle bliver omgjort, så accepterer, at der ikke er en eneste sanktion. Altså, så er det kørt af sporet i min verden. Ordføreren siger, at de ikke gør det med fortsæt, og at de ikke gør det med vilje. Nej, det gør langt, langt de fleste sagsbehandlere jo ikke. Men når man træffer én forkert afgørelse og får at vide, at den er forkert, og træffer den igen og får at vide, at den er forkert, og træffer den igen og får at vide, at den er forkert – ja, formanden må jo hellere rejse sig op, for jeg kan blive ved – og når det bliver tilbagesendt fra Ankestyrelsen igen og igen, og man får at vide, det er forkert, det er forkert, det er forkert, og man så bare bliver ved, hvad skal man så gøre andet end at sanktionere?

Kl. 14:43

Første næstformand (Leif Lahn Jensen):

Tak. Ordføreren.

Kl. 14:43

Maria Durhuus (S):

Jeg er ikke et sekund i tvivl om, at der er virkelig mange punkter i den her verden, hvor hr. Torsten Gejl og jeg ikke er enige. Jeg har ikke set nogen af de sager, hvor den samme sagsbehandler med fortsæt og med dårlige hensigter træffer en beslutning, der skader familier igen og igen og om og om igen. Jeg kan måske være bekymret for, hvad det er for en retningslinje, den sagsbehandler arbejder ud fra. Det skal vi blive klogere på, men det hjælper kroner og øre i en bodsordning jo ikke på.

Kl. 14:43

Første næstformand (Leif Lahn Jensen):

Så er det fru Marlene Harpsøe.

Kl. 14:43

Marlene Harpsøe (DD):

Jeg kunne godt tænke mig, at vi prøvede at anskue den her debat ud fra et borgerperspektiv, altså at vi så det med borgerens øjne. Det kunne f.eks. være et par forældre, en mor og en far, som helt uskyldigt har fået frataget deres barn. Det er simpelt hen blevet tvangsanbragt mod bedre vidende. Og så finder man ud af, at der er blevet begået decideret lovbrud. De får barnet hjem igen, da man opdager det. Men der er sket en skade. Der er sket en uoprettelig skade. Og der tænker vi da i hvert fald i Danmarksdemokraterne, at det mindste, man kan gøre, er at give dem en eller anden form for kompensation og sige: Hør, vi ved godt, vi har lavet fejl; det var uacceptabelt. Vi ved godt, det vil være et plaster på et åbent benbrud, men det vil trods alt være et plaster. Hvad tænker Socialdemokratiets ordfører om det?

Kl. 14:44

Første næstformand (Leif Lahn Jensen):

Ordføreren.

Kl. 14:44

Maria Durhuus (S):

Jeg vil sige igen, at sådan nogle fejl ikke må ske. Og sker de, er det forfærdeligt. Men jeg vil ikke fra Folketingets talerstol stå og sætte et beløb på, hvad en uoprettelig skade koster. Hvornår er skaden uoprettelig? Hvornår var der begrundet mistanke, som blev afvist? Og hvem bærer sandheden i reaktionen på, hvad der skete i sagen? Det er et meget, meget komplekst sagsområde.

Jeg er stadig væk meget, meget optaget af, at vi kommer ind meget tidligere i processen her, sådan at de her fejl ikke sker. Der er sager, hvor der er sket fejl, som ikke må ske. Og jeg er sikker på, at vi alle sammen herinde kan rejse os op og nævne en sag. Dog vil jeg ikke stå her på talerstolen og sagsbehandle på individuelle sager. Jeg tror, det er meget farligt at begynde at sætte beløb på, hvad uoprettelig skade, der slet ikke må ske, koster.

Kl. 14:45

Første næstformand (Leif Lahn Jensen):

Spørgeren.

Kl. 14:45

Marlene Harpsøe (DD):

Det handler ikke om at sætte en bestemt pris på. Det handler om det grundlæggende princip om, hvorvidt man mener, at mennesker, som på den måde er blevet svigtet af systemet, skal kompenseres eller ej. Det er det helt generelle princip på det her område. Når man er blevet fuldstændig nedbrudt som familie, fordi man på et ulovligt grundlag har fået frataget sine børn, er det så ikke fair, at man som det mindste kan blive kompenseret for det?

Kl. 14:46

Første næstformand (Leif Lahn Jensen):

Ordføreren.

Kl. 14:46

Maria Durhuus (S):

Jeg har som ministeren svært ved at se, at penge sætter et plaster på sådan et sår. Jeg mener, at man selvfølgelig skal sikres en hjælp, og at man skal have genopbygget sin familie. Men en økonomisk kompensation mener jeg ikke læger sår i en situation, hvor man fejlagtigt har fået taget sine børn.

Kl. 14:46

Første næstformand (Leif Lahn Jensen):

Så er det hr. Kim Edberg Andersen.

Kl. 14:46

Kim Edberg Andersen (NB):

Tak for det. Jeg synes virkelig, det bliver så søgt, men det er et fint forsvar, når man er i en regering. Jeg ved ikke, om ordføreren har hørt om Rebildsagen, men Rebildsagen handlede om svigt, på svigt, på svigt. Efterfølgende har man fundet ud, at der var masser af indberetninger, hundredvis af indberetninger, men ingenting skete i kommunen. Jeg var jo selv fra Rebild, og der er ikke en eneste i Rebild Kommune, som blev fyret på grund af det her. Har politikerne vidst det her? Nej, det havde de faktisk ikke. Ved du, hvad politikerne havde fundet ud af? De havde fundet ud af, at hvis der lige pludselig blev udbetalt 500 kr. gange 10 om dagen til de her Rebildbørn, så kan du tro, vi havde fundet ud af det, for så havde vi set det i budgettet. Det er ikke noget med penge til den enkelte, det er et spørgsmål om, at hvis der er noget, som politikere i lokalbestyrelserne rundtomkring derude holder øje med, så er det budgetdag. For det er der, vi lige skal have fedtet af, at vi skal have fundet nogle penge til at lave en kunstgræsbane et eller andet sted, og hvis pengene er brugt uberettiget, fordi vi ikke passer vores job over for dem, der bliver anbragt, så kan du tro, vi havde råbt op. Er ordføreren uenig i, at penge er noget, som politikere har opmærksomhed på i kommunalbestyrelserne?

Kl. 14:47

Første næstformand (Leif Lahn Jensen):

Ordføreren.

Kl. 14:47

Maria Durhuus (S):

Jeg skal ikke gøre mig dommer over, hvad der sker i alle landets kommunalbestyrelser. Jeg kan berette om, at i de 10 år, jeg selv har siddet i en kommunalbestyrelse, har vi haft meget, meget stor opmærksomhed på Ankestyrelsens omgørelsesprocenter, anvendelsen af magt osv. osv. på samme niveau, som vi har haft det med penge.

Kl. 14:48

Første næstformand (Leif Lahn Jensen):

Spørgeren.

Kl. 14:48

Kim Edberg Andersen (NB):

Det siger vi også i Rebild, uha, dem ser vi. Alligevel fortsatte det med de her børn i 10 år. Du kan tro, vi havde lagt mærke til det, hvis det havde været 5.000 kr. om dagen i 10 år. Du kan tro, vi havde lagt mærke til det og sagt hold da op. Men penge betyder noget. I Hjørring har de haft en sag, hvor kommunen har erkendt, de har fejlanbragt nogle børn, og dem, der skulle sagsanmelde børnene, løb simpelt hen så tør for penge, for der var simpelt hen ikke penge til at få en erstatning fra kommunen. Kommunen har indrømmet det her, der er lagt sag an mod kommunen, men man var løbet tør for penge. Og der vil min påstand så være, at hvis man nu vidste, man var stillet i udsigt til at få 500 kr. om dagen, kunne man også have råd til at bruge dem på en advokat, så man kunne få sin ret i kommunen.

Kl. 14:49

Første næstformand (Leif Lahn Jensen):

Ordføreren.

Kl. 14:49

Maria Durhuus (S):

Tak. Jeg ved ikke, hvad jeg skal svare til beretningen om Hjørring og Rebild. Det er meget, meget ubehagelige sager, men jeg går ikke ind i nogen specifikke sager heroppefra, som jeg ikke har været en del af.

Kl. 14:49

Første næstformand (Leif Lahn Jensen):

Så siger vi tak til ordføreren. Der er ikke yderligere bemærkninger, og vi går videre til fru Anni Matthiesen fra Venstre. Velkommen.

Kl. 14:49

(Ordfører)

Anni Matthiesen (V):

Tak for det, formand. Tak til Dansk Folkeparti for at fremsætte det her beslutningsforslag. Retssikkerhed tror jeg da vi alle sammen kan blive enige om er en af vores grundsøjler her i samfundet, og vi har jo sammen de sidste måneder også haft ekstra stort fokus på børns retssikkerhed. Vi er jo lige nu i fuld gang med at få udmøntet den politiske aftale »Børnene Først«, og heraf kommer jo barnets lov, som netop sætter barnets tarv i højsædet.

Jeg kunne godt tænke mig at tage udgangspunkt i de 18 år, jeg selv var ansat i en kommune, inden jeg blev folketingsmedlem, for beslutningsforslaget her lægger op til, at hvis det f.eks. er sådan, at sagsbehandlingsfristen er overskredet uden saglig grund, skal der kunne pålægges dagbøder, eller der skal for den sags skyld være mulighed for at give bøder til kommunerne, hvis ikke de har overholdt reglerne. Jeg synes, at det ville være et problem, hvis man som sagsbehandler, som ansat i en kommune pludselig vidste, at der nu var risiko for og en fare for, at ens kommune, hvis man lavede en fejl, fik en stor bøde. Og der vil jeg egentlig godt også tage udgangspunkt i de år, jeg selv arbejdede med børne- og undervisningsområdet, skoleområdet, hvor jeg kun kan sige, at jeg igennem alle de år ikke nogen sinde oplevede kolleger, som bevidst prøvede på at gøre noget forkert.

Det leder mig så også over til, at vi for ganske få år siden faktisk i salen her ofte havde en debat omkring det med, at der jo er en fare for, at man, når man er et menneske, også kan komme til at lave fejl. Jeg kan huske, at vi bl.a. i Venstre havde en minister, Tommy Ahlers, som ligesom gik forrest i forhold til at sige, at det som menneske kan være  okay at komme til at fejle. Jeg vil gerne med det her sige, at jeg er nervøs for det, hvis man går den her vej, for vi risikerer, at der vil være flere og flere, som simpelt hen vil få et dårligt arbejdsmiljø rundtomkring i kommunerne, ville være nervøse for at komme til at begå fejl. Og jeg vil sige, at beslutningsforslaget her mener jeg er en forkert vej at gå. Jeg synes, at vi i stedet for her i Folketinget har en forpligtelse til at kigge ind i, om der er steder, hvor vi kan gøre det bedre, så det også er lettere at administrere i kommunerne.

Så jeg mener, at det der med, at nu skal vi give bøder, nu skal vi give straf – det kommer vi også til at diskutere i det næste beslutningsforslag, vi skal drøfte – simpelt hen helt generelt er en forkert vej at gå i forhold til vores offentlige myndigheder. I det her beslutningsforslag gælder det så i forhold til dem, der måske sidder på rådhuset, og hvad handler det næste beslutningsforslag så om? Gælder det så også for lærerne i folkeskolen, pædagogen i børnehaven osv., skal der så også dér gives dagbøder eller bøder, der skal sendes ud? Derfor håber jeg, at man i stedet for vil være med til at vende det rundt og sige: Hvad kan vi herfra gøre, der er bedre, så det faktisk er lettere at håndtere for de offentlige medarbejdere?

Så vi støtter ikke forslaget, og jeg skal hilse fra Det Konservative Folkeparti og sige, at de heller ikke kan bakke op.

Kl. 14:53

Første næstformand (Leif Lahn Jensen):

Vi siger tak til ordføreren. Der er en række korte bemærkninger, og den første er til fru Mette Thiesen.

Kl. 14:53

Mette Thiesen (DF):

Det er sådan lidt paradoksalt at stå her, for med den argumentation, som ordføreren lægger for dagen, skulle man kunne sige, at man ikke vidste, at man kørte over for rødt, eller at man ikke vidste, at man kørte for stærkt, og så få at vide: Pyt, skidt med det, så får du ikke en bøde. Sådan fungerer det jo ikke andre steder i samfundet.

Selvfølgelig skal man passe sit arbejde, men det her er jo ikke små fejl, vi taler om. Det her er fejl og deciderede lovbrud, der gør, at folk mister deres børn. Og der er jeg altså bare nødt til at sige, at der står jeg hundrede procent på borgernes side, som er oppe imod et system, som desværre lader til at være helt kafkask på lige præcis det her område. Det var sådan set også derfor, at vi i Dansk Folkeparti fremsatte det her beslutningsforslag om at få kulegravet anbringelsesområdet; det var for netop at sikre at få kigget på, om Ankestyrelsen overhovedet er uvildig – jeg har mine tvivl – og om børn og unge-udvalget er den rigtige instans; kan man overhovedet magte det ude i kommunerne? Jeg har også mine tvivl om det. Men det stemte Venstre også imod.

Jeg undrer mig bare over, at Venstre, som jo ellers er et lov og orden-parti, lige præcis her mener, at der ikke skal være retssikkerhed.

Kl. 14:55

Første næstformand (Leif Lahn Jensen):

Ordføreren.

Kl. 14:55

Anni Matthiesen (V):

Vi er og har altid været et lov og orden-parti. Det, der overrasker mig ved Dansk Folkepartis forslag, er egentlig, at man angriber kommunerne, at man angriber de kommunale medarbejdere, altså at det er systemet, man angriber, frem for at sige: Hvad kan vi gøre bedre herfra? For kommunerne er jo faktisk sat i verden for at efterleve de love, vi laver her, og hvis det er sådan, at Dansk Folkeparti mener, at de ikke gør det godt nok, synes jeg da, vi er nødt til at kigge indad. Så synes jeg da, vi er nødt til at kigge på de fingre, der peger tilbage på os selv, og sige: Hvad kan vi så gøre bedre, så det bliver væsentlig lettere for administrationen at håndtere de regler, vi laver?

Kl. 14:55

Første næstformand (Leif Lahn Jensen):

Spørgeren.

Kl. 14:56

Mette Thiesen (DF):

Jeg er sådan set altid åben for, at man skal kigge på at simplificere lovgivningen, men det her er jo ikke et problem, der ligger i lovgivningen. Det her er et problem, i forhold til at man ikke kan finde ud af at overholde lovgivningen, og at man faktisk i flere tilfælde – har vi desværre set – med åbne øjne har brudt loven, hvor man simpelt hen har skrevet falske diagnoser ind. Der er jeg bare nødt til at sige, at selvfølgelig skal det have konsekvenser. Selvfølgelig skal det have konsekvenser, hvis du med åbne øjne sidder og bryder loven, selv om du er sagsbehandler i en kommune. Og selvfølgelig skal det have konsekvenser for den arbejdsgiver, der tillader den praksis. Jeg kan slet ikke forstå, at man kan være imod det her.

Kl. 14:56

Første næstformand (Leif Lahn Jensen):

Ordføreren.

Kl. 14:56

Anni Matthiesen (V):

Jamen jeg må bare igen henvise til det, jeg sagde i min ordførertale. I de 18 år, jeg var ansat i en kommune, kunne jeg da aldrig drømme om med åbne øjne at sidde og tænke: Nu vil vi bryde loven. Spørgeren siger, at man med åbne øjne bryder loven, hvor man indskriver falske diagnoser osv., og der har jeg ikke den holdning, at vi på den måde skal slå på de offentligt ansatte. Men det kan jeg så stille spørgsmål om, når spørgeren selv kommer på talerstolen.

Kl. 14:57

Første næstformand (Leif Lahn Jensen):

Så er det fru Katrine Daugaard. Værsgo.

Kl. 14:57

Katrine Daugaard (LA):

Men hvorfor ikke? Man kan jo se, at der i nogle tilfælde er nogle, som tydeligvis ikke har fagligheden i orden, og som tydeligvis ikke har en leder, som har fagligheden i orden i forhold til at få stoppet, at man, som ordføreren selv siger, med åbne øjne bryder loven. Det skal der da sættes ind over for. Der skal vi have nogle incitamenter, der stopper, at sådan noget foregår ude i kommunerne. For der er jo kommunal variation, kan vi jo se. Der er kommuner, som godt kan finde ud af at overholde lovgivningen, og derfor er det jo ikke lovgivningen, den er gal med.

Kl. 14:57

Første næstformand (Leif Lahn Jensen):

Ordføreren.

Kl. 14:57

Anni Matthiesen (V):

Jeg vil godt lige rette Liberal Alliances ordfører, der siger, at det var mig, der sagde, at man med åbne øjne bryder loven. Jeg gentog det, som Dansk Folkepartis ordfører sagde. Når det så er sagt, synes jeg der er noget i det, som fru Katrine Daugaard siger, som er vigtigt at holde fast i, nemlig at fagligheden skal være i orden. Så er det jo der, vi skal tage fat; så er det jo der, vi skal sikre, at de mennesker, som har med de her komplicerede sager at gøre, også har en faglighed, og at de for den sags skyld er klædt på til at håndtere de her sager.

Kl. 14:58

Første næstformand (Leif Lahn Jensen):

Spørgeren.

Kl. 14:58

Katrine Daugaard (LA):

Jamen det skal vi jo også. Det her er jo en kompleks problemløsning, vi er ude i, hvor det her jo ikke er noget, der kommer ind og fejer alle problemer af bordet – ligesom barnets lov heller ikke gør det. Vi skal kigge på at sætte ind fra alle mulige forskellige sider, bl.a. med specialeplanlægning og en ny socialrådgiveruddannelse osv. Men vi er da nødt til at se på de brodne kar, som bevidst bryder lovgivningen, og på de kommuner, som bevidst vælger at tvangsfjerne nytilflytteres børn, fordi det er billigere og de kan sende regningen videre til den tidligere kommune i stedet for at sætte ind med hjælp.

Kl. 14:59

Første næstformand (Leif Lahn Jensen):

Ordføreren.

Kl. 14:59

Anni Matthiesen (V):

Jamen jeg anerkender simpelt hen stadig væk ikke det, som ordføreren siger, nemlig at man sidder derude og helt bevidst lader være med at overholde reglerne.

Kl. 14:59

Første næstformand (Leif Lahn Jensen):

Så er det hr. Kim Edberg Andersen.

Kl. 14:59

Kim Edberg Andersen (NB):

Ordføreren vil ikke have, at vi sender bøder til kommunerne, og så siger ordføreren sådan lidt sarkastisk: Vil man nu også til at sende bøder til skolerne? Og så vil jeg gerne referere til TV 2 Nyhederne den 6. maj 2010, hvor undervisningsministeren, som var fra ordførerens parti, var ude at sige:

»Jeg vil ikke acceptere, at man ude i kommunerne ikke giver den undervisning, der er så afgørende for, at vi når målene i folkeskolen. Det duer bare ikke, at skolerne aflyser undervisningen og sender eleverne hjem hele og halve dage.« 

Det er fru Tina Nedergaard, der siger det, og så følger fru Tina Nedergaard op: »Det her skal stoppes.« I worst case-scenariet skal det sendes i Statsforvaltningen. De kan nemlig give skolerne dagbøder. Så det vil sige, at Venstre, der engang var et lov og orden-parti, engang gerne ville det, men jeg kan forstå på ordføreren, at det vil man ikke nu. Er det korrekt, at det her er endnu en af de ting, hvor Venstre sjovt nok, efter at de gik i regering, lige pludselig ændrede holdning?

Kl. 15:00

Første næstformand (Leif Lahn Jensen):

Ordføreren.

Kl. 15:00

Anni Matthiesen (V):

Nu må jeg være ærlig og sige, at jeg synes, at vi er langt tilbage i tiden nu. Ordføreren refererer i hvert fald til noget, som skete, før jeg var i Folketinget. Det var mere end 11½ år siden. Jeg tør ikke at sige, hvad det var, fru Tina Nedergaard dengang udtalte sig om, og det synes jeg er svært, når vi også er så langt tilbage i tiden. Jeg kan i hvert fald ikke huske det.

Kl. 15:00

Første næstformand (Leif Lahn Jensen):

Spørgeren.

Kl. 15:00

Kim Edberg Andersen (NB):

At ordføreren ikke kan huske det, betyder jo ikke, at det ikke var noget, som ordførerens parti rent faktuelt – faktuelt – har været ude at sige, altså man sagde, at overholder kommunerne ikke loven, skal de have dagbøder. Det her forslag er nøjagtig det samme. Det er på et andet område, og den eneste forskel, jeg kan se, ud over at det er et andet område, er, at nu er man så blevet fedtet ind i en rød regering, som dybest set ikke vil komme i mål med det her. Så synes ordføreren ikke, at det er træls, også selv om det var før ordførerens tid, at Venstre har smidt det der med lov og orden på porten?

Kl. 15:01

Første næstformand (Leif Lahn Jensen):

Ordføreren.

Kl. 15:01

Anni Matthiesen (V):

Det har vi så ikke, kan jeg betrygge ordføreren med. Vi er stadig væk et lov og orden-parti, men jeg må også være ærlig og sige, at jeg synes, at det er en skæv vej at gå at begynde at hænge mere eller mindre alle kommuner og sagsbehandlere ud og for den sags skyld true med bøder.

Kl. 15:01

Første næstformand (Leif Lahn Jensen):

Så siger vi tak til ordføreren. Der er ikke yderligere spørgsmål. Næste ordfører er fru Rosa Eriksen fra Moderaterne.

Kl. 15:02

(Ordfører)

Rosa Eriksen (M):

Tak for ordet. Igennem hele vores liv bærer vi på en rygsæk med minder fra vores barndom. Det er ikke nødvendigvis noget, vi tænker over i hverdagen, men når særlige sange spilles i radioen eller specielle dufte rammer os, blevet vi taget tilbage på både godt og ondt. Derfor er det meget vigtigt for mig, når vi taler om anbringelsessager her i salen, at vi husker, at det ikke blot handler om en bunke papirer på et kommunekontor, der skal eksekveres hurtigst muligt. Det handler om et barneliv og en barndom, retten til gode minder.  Derfor skal der naturligvis ikke ske fejl, når et barn anbringes uden for hjemmet, for det er voldsomt for både forældrene og barnet. Anbringelsesgrundlaget skal være helt sikkert. Det er vi i Moderaterne naturligvis fuldstændig enige med forslagsstillerne om, men vi støtter altså ikke op om metoden og derfor ikke om forslaget.

Jeg og mit parti er enige i, at retssikkerheden på anbringelsesområdet skal være i orden, og sagsbehandlingen skal også være i orden. Og vi skal se ind i retssikkerheden for de børn og unge, det handler om, for der må bare ikke ske fejl. Som sagt handler det om nogens barndom. Men i Moderaterne tror vi ikke, at vi gør det bedst ved at straffe kommunerne. Vi har taget de første spæde skridt i den rigtige retning med barnets lov, hvor der er fokus på både retssikkerhed og sagsbehandling. De næste skridt må være at sikre kommunerne de bedst mulige rammer og det bedst mulige udgangspunkt for at tage de rigtige beslutninger. Hvis vi fokuserer på straf, bøder og andre sanktioner, ja, så går der tid med det i stedet for med kerneopgaven: At sikre den bedst mulige barndom for barnet, det handler om. Det ser jeg frem til at arbejde videre med, for for mig at se er det her noget af det aller-, allervigtigste. Tak for ordet.

Kl. 15:04

Første næstformand (Leif Lahn Jensen):

Vi siger tak til ordføreren. Der er ikke nogen korte bemærkninger. (Katrine Daugaard (LA): Jeg skulle til at sige, at det tror jeg da). Nå, så er den da lige kommet, kan jeg se. Det er fru Katrine Daugaard. Værsgo.

Kl. 15:04

Katrine Daugaard (LA):

Nu ved jeg, at ordføreren er sygeplejerske. Jeg ved også, at ordføreren ved, at når mennesker arbejder med mennesker, begås der er fejl. Derfor kan man jo ikke sige, at ting skal være helt sikre – sådan er det ikke, når mennesker arbejder med mennesker. Når man på et hospital fejler, er det så også ordførerens holdning, at man i hvert fald ikke skal betale bod til de mennesker, man har begået lovbrud imod?

Kl. 15:04

Første næstformand (Leif Lahn Jensen):

Ordføreren.

Kl. 15:04

Rosa Eriksen (M):

Jeg er faktisk rigtig glad for, at du bringer mit erhverv op, for vi har et problem med sygeplejersker. Vi løber og løber og løber rundt, og vi gør det ikke for patienterne; vi gør det, fordi vi er bange for at lave fejl, sindssygt bange for at lave fejl. Det tager tid fra behandlingen, det tager tid fra patienterne, fordi der blandt sygeplejersker er skabt en kultur, der hedder: Jeg må aldrig begå fejl. Og det er et kæmpeproblem, for det tager kvaliteten ud af sygeplejen.

I 2021 blev der indrapporteret 326.416 utilsigtede hændelser. Det kan man godt sige er brud på lovgivningen. Hvor mange penge – det er lige før, det er årsværk – koster det at kigge de her ting igennem? Det skal vi gøre, når det handler om sundhed, og vi skal selvfølgelig give kompensation til dem, der får ar på livet på sundhedsområdet – det er klart. Men som ministeren også sagde: Socialområdet er i sin spæde start. Vi er i gang, vi er på vej, og vi skal skabe nogle gode rammer.

Kl. 15:06

Første næstformand (Leif Lahn Jensen):

Jeg kan mærke, at det er noget, man brænder for, og det er rigtig fint. Vi skal stadig væk passe på med at bruge direkte tiltale. Det er ikke kun ordføreren, det er også andre. Jeg siger det bare. Det er rigtig fint, at man synes, debatten er meget spændende. Så er det spørgeren.

Kl. 15:06

Katrine Daugaard (LA):

Men det giver da overhovedet ikke mening, at man på sundhedsområdet – «naturligvis« blev der endda sagt – skal kompenseres, mens man på socialområdet absolut ikke skal, fordi det er lovgivning, der skal bygges ovenpå, for at lære, hvordan man gør det bedre. Jeg kan så modsat komme med tal, hvor Københavns Kommunes interne rapport på børneområdet for 2017 viste, at der var sagsbehandlingsfejl i strid med lovgivningen i – hold nu fast – 100 pct. af sagerne.

Kl. 15:06

Første næstformand (Leif Lahn Jensen):

Ordføreren.

Kl. 15:06

Rosa Eriksen (M):

Altså, nu er jeg ikke sikker på, hvor mange patienter der egentlig kommer igennem et sygehus, men jeg vil sige, at det ved det tal for utilsigtede hændelser, jeg kom med, jo ikke er alle patienter, der får en kompensation. Det er, ligesom det er på socialområdet, hvis man kommer til at give en Panodil for meget eller ikke har vasket hænder rigtigt, altså alle de her ting. Hvis vi skal til at lave en bodsordning, hver gang en kommunal medarbejder laver en fejl i sagsbehandlingen, så skal vi jo ansætte mange, mange mennesker til at opretholde det, som vi så tager fra deres arbejde med familierne.

Kl. 15:07

Første næstformand (Leif Lahn Jensen):

Tak til ordføreren, for nu kan jeg ikke se flere indtegnet til korte bemærkninger. Og så er den næste ordfører fru Karina Lorentzen Dehnhardt fra SF. Velkommen.

Kl. 15:07

(Ordfører)

Karina Lorentzen Dehnhardt (SF):

Tak for ordet. Jeg har fået lov at fremsige denne lille tale på vegne af vores ordfører, som ikke kan være her i salen.

Jeg skal starte med at anerkende baggrunden for beslutningsforslaget, hvor man jo ønsker en stærkere retssikkerhed i anbringelsessager. Forslagsstillerne og jeg er i høj grad enige om, at kommunerne i visse tilfælde fejler i sagsbehandlingen, og det er rigtig alvorligt, når det gælder afgørelser om anbringelser.

Kommunerne bør være på børnenes side og træffe de rigtige afgørelser første gang til gavn for børn og forældre, så man hurtigt får klarhed over den nødvendige hjælp. Sådan er virkeligheden i flere tilfælde desværre ikke. Men at straffe kommunerne ved at give dem dagbøder løser egentlig ikke det rigtige problem.

I SF vil vi hellere løse problemet ved at sikre, at de får den nødvendige hjælp, som de har ret til og brug for. Dagbøder til kommunen vil også bare belaste kommunen endnu mere økonomisk, sådan at der skal spares og skæres ned i velfærden andre steder, og det er heller ikke hensigtsmæssigt. Derfor er vi også tilhængere af en retssikkerhedsfond, hvor kommunerne får en bod ved tydelige fejlafgørelser, men hvor vi sikrer, at pengene både bliver og gør gavn for den generelle retssikkerhed.

Derfor kan SF ikke støtte beslutningsforslaget.

Kl. 15:09

Første næstformand (Leif Lahn Jensen):

Tak til SF's ordfører. Der er ikke nogen korte bemærkninger. Så går vi til den næste ordfører, og det er fru Marlene Harpsøe fra Danmarksdemokraterne. Velkommen.

Kl. 15:09

(Ordfører)

Marlene Harpsøe (DD):

Tak for det. Det foreslås i beslutningsforslaget her at pålægge regeringen inden udgangen af 2023 at udarbejde en model for og fremsætte den nødvendige lovgivning, som muliggør, at en kommune f.eks. kan straffes med bøder, hvis kommunen begår alvorlige fejl eller deciderede lovbrud i anbringelsessager.

Modellen skal ifølge forslaget indeholde en dagsafgift på 500 kr., altså pr. døgn, for kommunens overskridelse af sagsbehandlingsfrister uden saglig grund, og afgiften skal tilfalde borgeren. Modellen skal bl.a. også indeholde en kompensation til borgeren for ikkeøkonomiske tab ved grove forsømmelser og systematiske og væsentlige fejl i sagsbehandlingen begået af kommunen.

Vi i Danmarksdemokraterne støtter forslaget. En anbringelse er et af de største indgreb i en families eller et barns liv, som kommunerne har mulighed for at anvende. Når de gør det, får det ofte uoprettelige negative konsekvenser for den enkelte og dennes relationer, hvis der sker fejl. Der må ikke ske den slags fejl, men sker der fejl, er det også rimeligt, at man som familie oplever, at det udløser en kompensation, om end den kompensation kan synes som et plaster på et åbent benbrud.

Arbejdet for retssikkerhed og forbedringer på det her område skal selvfølgelig heller ikke slutte her. Der er i Danmarksdemokraternes optik også behov for, at kommunerne bliver klædt bedre på til at forebygge fejl i anbringelsessager, som kan have omfattende negative konsekvenser for den enkelte familie. Derfor bør der også sættes ind med hjælp til udvikling og læring i kommunerne, så man lærer af de fejl, der begås, og de samme fejl ikke gentager sig.

Med disse ord kan vi i Danmarksdemokraterne støtte beslutningsforslaget.

Kl. 15:11

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Vi går videre til hr. Peder Hvelplund fra Enhedslisten. Velkommen.

Kl. 15:11

(Ordfører)

Peder Hvelplund (EL):

Tak for det, formand. Og tak til Dansk Folkeparti for at fremsætte det her forslag. Der er ikke nogen tvivl om, at det er et meget afgørende område, og det er fuldstændig uacceptabelt, at vi ser så mange fejlafgørelser, også i anbringelsessager. Der er også andre sager på det sociale område, hvor vi oplever det samme. Og der er ikke nogen tvivl om, at det er en enorm problemstilling. Så jeg anerkender fuldt ud den problemstilling, som Dansk Folkeparti her rejser.

Jeg er mere i tvivl om, om den løsning, som man peger på her, er den rigtige. For som tidligere ordførere jo også har været inde på, er det her også et spørgsmål, der handler om økonomi ude i kommunerne – også de økonomiske rammer, som vi fra Folketingets side udstikker over for kommunerne. Og det er jo sådan lidt paradoksalt. Vi står nu i en situation, hvor der er indgået en økonomiaftale, hvor det er helt tydeligt, at kommunerne ikke får et løft til at løfte også det her område. Vi har lige haft et konvergensprogram, hvor vi kan se, der ligger 16 mia. kr. Og man kunne jo egentlig godt have forventet, at kravet i stedet for havde været, at nogle af de midler skulle tilføres ud til kommunerne, så vi netop kunne sikre, at vi kunne få løftet velfærdsområdet, også ude i den kommunale velfærd. For jeg tror, det sådan set er dér, vi skal finde løsningen i forhold til den her problemstilling. Når vi oplever de her fejl, er det jo som udgangspunkt ikke, fordi der sidder onde eller ubetænksomme mennesker ude i kommunerne. Så er det, fordi vi har nogle kommuner, som er ekstremt pressede. Men det ændrer selvfølgelig ikke på, at det er fuldstændig uacceptabelt, at vi ser så mange fejl, som vi gør, også i anbringelsessager.

Derfor er jeg sådan set også mere optaget af den model, som SF skitserede tidligere, og som Enhedslisten også tidligere har foreslået i et retssikkerhedsudspil, omkring en fond, altså en retssikkerhedsfond, hvor man netop kunne sikre, at kommunerne kunne indbetale ved grove fejl, hvilket Ankestyrelsen kunne pådømme dem til. Men jeg tror, vi bliver nødt til at se på det her som en samlet løsning, hvor vi også sikrer, at kommunerne reelt får muligheden for at løse de opgaver, som vi her fra Christiansborg pålægger dem. For ellers bliver det ret urimeligt, altså hvis vi herindefra pålægger kommuner at løse opgaver og vi ikke sikrer, at en tilstrækkelig finansiering følger med, og så kommer vi efterfølgende og pådømmer dem bøder, hvilket der så bliver andre grupper i den kommunale velfærd, som kommer til at betale for.

Så vi er helt åbne over for at se på det her, og vi må jo prøve at tage og se i udvalgsbehandlingen, om vi kan finde en model, så vi kan nå hinanden. Men umiddelbart ser jeg ikke, at det er den skitserede model, der ligger her. Men vi anerkender fuldt ud den problemstilling, der er, og vi anerkender også, at det her er et område, vi bliver nødt til at få løst. Jeg tror bare, løsningen er mere flerfacetteret end den, som Dansk Folkeparti her lægger op til.

Kl. 15:14

Første næstformand (Leif Lahn Jensen):

Tak til ordføreren. Der er ingen korte bemærkninger. Den næste ordfører  er fru Lotte Rod fra Radikale Venstre. Velkommen.

Kl. 15:15

(Ordfører)

Lotte Rod (RV):

Tak for det. I Radikale Venstre er vi imod det her forslag og det næste forslag, og det er vi, fordi jeg arbejder på at genoplive vores gamle tillidsreform. Jeg har været medlem af Folketinget i over 10 år, og jeg har ligesom brugt noget tid på at gå og tænke over det her med, hvorfor det er sådan, at politikere bliver ved med at snakke om, at vi skal afbureaukratisere, og at vi skal frisætte, og at det så bliver til utrolig lidt. Jeg tror, det hænger sammen med noget af det, som Liberal Alliances ordfører har sagt i dag, altså at vi måske faktisk har forsømt at stille os selv spørgsmålet, om vi grundlæggende tror på, at folk gør det bedste, de kan, eller om vi grundlæggende tror på, at folk forsøger at snyde, sådan som Liberal Alliances ordfører antydede det lige før. Og på en eller anden måde tror jeg ikke på, at vi som Folketing nogen sinde kommer til at lykkes med reelt at frisætte, før vi faktisk helt grundlæggende tror på, at mennesker gør det bedste, de kan. For så længe vi bliver ved med at tro på, at folk snyder, bliver vi jo ved med at lave regler for, at de skal dokumentere, og det er jo der, alt bureaukratiet opstår.

Derfor synes jeg egentlig også, at kommunerne har en pointe, når de nu har været lidt efter regeringen med, at regeringen nu vil spare flere milliarder kroner på, at kommunerne skal administrere noget mindre, samtidig med at vi ansætter flere og flere folk i de statslige styrelser, og vi her i Folketinget bliver ved med at lave regler og vi ønsker flere og flere tilsyn, der jo gør, at de mennesker, der er derude, som faktisk skulle have tid til at vurdere sager eller at være pædagoger og lærere i skolen, skal bruge deres tid på alt muligt, som vi har fundet på, i stedet for at de kan være sammen med de mennesker, som det jo faktisk handler om.

Det egentlig spørgsmål, vi burde stille, er jo, hvorfor der opstår fejl. Altså, det her er jo nogle af de mest alvorlige sager, og man kan dårligt forestille sig noget værre end et barn, der bliver fjernet fra sine forældre, hvis det ikke var det bedste for barnet, og så bliver vi jo nødt til at stille os selv spørgsmålet, hvorfor det sker. Det sker heldigvis utrolig sjældent, men hvorfor sker det? Er det 1) fordi fagligheden er for dårlig? Så skal vi jo kigge på uddannelsen. Er det 2) fordi de har for travlt og for mange sager? Så er det jo det, vi skal kigge på. 3) Er der noget i ledelsen, i kulturen eller i retningslinjerne, hvor man bliver presset til noget? Så er det jo det, vi skal kigge på.

Jeg tror på, at der hen over de senere år er sket noget, som er med til, at vi ser forråelsen rundtomkring i vores velfærdssamfund, og det er sådan set, uanset om det er dokumentarer fra daginstitutioner eller fra plejehjem, vi ser, og jeg tror, det handler om, at vi ikke i samme grad tillægger det enkelte menneske en værdi, men at vi både som en strømning i samfundet, men faktisk også på grund af den lovgivning, vi laver her i Folketinget, har skabt en instrumentalisering, hvor det kommer til at handle mere om, om man har levet op til kravene, om kan krydse af, at man har gjort alt det rigtige, i stedet for at kigge på, om man gør det rigtige over for det her barn eller den her ældre. Derfor tror jeg, at en af de vigtigste opgaver, vi som Folketing faktisk har, er at holde op med at instrumentalisere. Derfor er jeg lidt optaget af, at det bliver en egentlig tillidsreform, som handler om at sætte fri fra nogle proceskrav, og at vi så faktisk i stedet for tør at styrke den etiske forpligtelse. For som socialrådgiver bør din vigtigste opgave jo være at gøre det, der er bedst for barnet, og ikke, at man kan krydse af og sige: Jeg har fulgt den og den regel. Og det starter jo her hos os i Folketinget, for det er jo os, der sætter reglerne for, hvad det er, man skal, og hvad der er vigtigt.

Med de ord vil jeg sige, at Radikale Venstre hverken kan støtte det her forslag eller det næste forslag.

Kl. 15:19

Første næstformand (Leif Lahn Jensen):

Tak til ordføreren. Der er ikke nogen korte bemærkninger. Vi går videre til fru Katrine Daugaard fra Liberal Alliance. Værsgo.

Kl. 15:19

(Ordfører)

Katrine Daugaard (LA):

Tak for det. I Liberal Alliance deler vi Dansk Folkepartis bekymring, og der er blevet talt både for og imod her i salen dag. Vi deler bekymringen så meget, at vi selv har et lignende forslag til behandling senere i dag. Vi mener, at retssikkerheden er truet langt flere steder end kun i anbringelsessager. Retssikkerhed er grundlaget for enhver retsstat. At sikre borgernes retssikkerhed betyder, at borgerne skal kunne gennemskue den lovgivning, som gælder i samfundet, og at borgerne har visse rettigheder, som ikke må krænkes af magthavere og myndigheder. Borgerne skal kort sagt kunne forvente en ordentlig og fair behandling.

I samfund uden retssikkerhed gælder der til gengæld helt andre spilleregler. Her bliver borgerne udsat for vilkårlig lovgivning og kan ikke vide sig sikre på, at deres rettigheder er beskyttet. Det betyder dårligere vilkår for både borgere og virksomheder og gør samfundet mindre robust og fattigere. Retssikkerheden er derfor helt fundamental for, at samfundet kan fungere og skabe de bedste rammer for, at borgerne kan leve et godt og trygt liv, hvor deres rettigheder ikke bliver krænket.

Men danskernes retssikkerhed har ikke haft det værre i mange år. Det er ikke noget, der er startet med Mette Frederiksens regering, men hendes regering har alligevel udmærket sig ved en historisk stor foragt for danskernes retssikkerhed, og der bliver meget at rydde op. Det betragter LA som en bunden opgave, hvis ikke nu, så for et fremtidigt nyt borgerligt flertal.

Vores ønske om at styrke borgernes retssikkerhed bygger på tre kerneværdier: Åbenhed, tillid og retfærdighed – åbenhed, fordi borgerne i et folkestyre naturligvis kan forvente, at magthavere og myndigheder varetager deres ansvar på en gennemskuelig måde, for de burde jo ikke have noget at skjule; tillid, fordi magthavere og myndigheder ikke er sat i verden for at kontrollere borgerne, men for at tjene dem; og retfærdighed, fordi mennesket er vigtigere end systemet, og magthavere og myndigheders beslutninger skal tages på et fair grundlag, samtidig med at borgerne skal have bedre muligheder for at efterprøve dem.

LA kom for præcis et år siden med et retssikkerhedsudspil, hvor vi fremlagde ni forslag, som efter vores mening vil øge danskernes retssikkerhed. Et af disse forslag var at indføre en bonusordning, så kommunerne skal betale en bod til borgere, hvis kommunerne groft tilsidesætter deres pligter. Et andet var at pålægge kommunerne at registrere og offentliggørelse deres sagsbehandlingstider og give Ankestyrelsen mulighed for at tildele kommunerne en bod, som skal betales til de borgere, der oplever urimelig lange sagsbehandlingstider.

Beslutningsforslaget her i dag omfatter jo i nogen grad noget af det, at vi i Liberal Alliance foreslår, og vi mener, at de foreslåede økonomiske bodsordninger vil være et skridt i den rigtige retning for at få kommunerne til i højere grad at overholde lovgivningen.

Liberal Alliance stemmer for forslaget.

Kl. 15:22

Første næstformand (Leif Lahn Jensen):

Tak til ordføreren. Der er indtil videre en enkelt, der har ønsket en kort bemærkning, og det er fru Rosa Eriksen.

Kl. 15:23

Rosa Eriksen (M):

Tak for det. Og tak for talen. Jeg kunne godt tænke mig at høre, hvordan ordføreren og Liberal Alliance vil finansiere den her bodsordning. Det vil jo koste rigtig, rigtig mange penge; det vil koste mange årsværk, hvis nogen skal sidde og faktisk prissætte, hvad det skal koste at lave fejl.

Så vil jeg gerne høre: Hvordan skal man give bøder til dem, som kommer, når de er voksne, og siger, at de fik for lidt hjælp og ikke fik den hjælp, de havde behov for? For der sker jo også fejl den anden vej. Det er jo ikke kun dem, der bliver anbragt uretmæssigt, men der er jo også børn og unge, der ikke får den hjælp, de har behov for. Så hvordan vil ordføreren finansiere og sikre det?

Kl. 15:23

Første næstformand (Leif Lahn Jensen):

Ordføreren.

Kl. 15:23

Katrine Daugaard (LA):

Tak, fordi spørgeren rejser det spørgsmål, for det er faktisk præcis noget af det, som vi mener at barnets lov heller ikke kommer med svar på. Det er rigtigt, at man kan bede om at blive anbragt, men kommunen kan jo stadig afvise det, og barnet kan ikke påklage den beslutning. Så det er sådan lidt pseudorettigheder, man giver børn gennem barnets lov.

Jeg kan omvendt sige, at det er rigtig, rigtig dyrt at lave fejl; det er rigtig, rigtig dyrt at lave lovbrud. For som vi kan se, bliver rigtig mange sager jo tilbagevist og omgjort i Ankestyrelsen. Det koster rigtig mange penge, at vi sender sager frem og tilbage på den måde. Så både fejl og lovbrud koster penge. Det gør en bodsordning også. Hvor meget af det, der vil gå i nul eller i minus eller i plus, kan jeg ikke sige, for vi aner sådan set ikke, hvad pengene bliver brugt til på det sociale område, som det er nu. Så det er umuligt at give et bud på.

Kl. 15:25

Første næstformand (Leif Lahn Jensen):

Tak. Spørgeren.

Kl. 15:25

Rosa Eriksen (M):

Jeg har ikke tallene for, hvad en bodsordning vil koste, men jeg tænker, at den vil være rigtig, rigtig dyr, og jeg er bekymret for, om en bodsordning vil sørge for, at de fejl, der bliver lavet, bliver ordentligt efterset. Hvorfor er de her fejl begået?

Så jeg kunne også godt tænke mig at spørge: Hvordan skal en bodsordning sørge for, at socialrådgiverne ikke drukner i bureaukrati, og hvordan skal en bodsordning sørge for, at der er en høj faglighed? For det, vi netop gør med barnets lov, er jo, at vi giver en pose penge med til efteruddannelse til socialrådgiverne, så de er klædt bedre på til at varetage sagerne.

Kl. 15:25

Første næstformand (Leif Lahn Jensen):

Ordføreren.

Kl. 15:25

Katrine Daugaard (LA):

Det er i hvert fald det, man gør med aftalen »Børnene Først«, og ikke barnets lov. Det er jo noget, vi også finder vigtigt i LA, altså at styrke socialrådgivernes uddannelse og faglighed. Det er fuldstændig fundamentalt vigtigt i forhold til at forbedre området. Og derfor er det jo heller ikke så enkelt, så vi med en bodsordning bare kommer, og så er alt fryd og gammen, ligesom barnets lov heller ikke er det. Det er komplekst at rette op på de fejl og mangler, der er i systemet.

Kl. 15:26

Første næstformand (Leif Lahn Jensen):

Der er ikke flere bemærkninger. Vi siger tak til ordføreren. Så er det hr. Torsten Gejl fra Alternativet. Velkommen.

Kl. 15:26

(Ordfører)

Torsten Gejl (ALT):

Tak, formand. Hr. Peder Hvelplund fra Enhedslisten annoncerede et dilemma, som jeg synes er meget stort i den her sammenhæng, og det er, at kommunerne er underfinansierede. Det har de været siden Anders Fogh Rasmussen, og det er de fortsat med at være igennem alle mulige besparelser med grønthøstermetoder osv. osv.. Så de har faktisk svært ved at opretholde den velfærd, vi har lovet befolkningen her fra Folketingets side, og det er jo et kæmpemæssigt dilemma. Men det er klart, at retssikkerheden ikke må kompromitteres på grund af kommunernes økonomi. Vi kan jo ikke sige til borgere her i landet, at vi ikke har råd til, at kommunen giver den retssikkerhed, som der skal være. Loven må jo stå øverst for alle. Derfor skal vi gøre et eller andet.

Der bliver nævnt en retssikkerhedsfond, og der bliver nævnt dagbøder. Det støtter vi i Alternativet, og det her er faktisk noget, vi er begyndt på for nylig. Men det er efterhånden også ved at være desperation, når man hører, at der er en halv million sager, der er blevet klaget over. Der er blevet rettet op på hundredtusindvis, men der er ikke givet en eneste sanktion, uanset hvor forkert afgørelsen var. Så er der altså en systembrist. Så er der noget, der skal laves om. Det er bare for at være ærlig.

Vi ser allerhelst, det bliver gjort med en forvaltningsdomstol. Derfor er vi jo heller ikke så bange for dagbøder f.eks., for de kan jo gives allerede. Uanset hvilken af de mange, mange sager vi har set i tv om kræftsyge, der er blevet sendt i jobtræning – for lige at brede os ud til nogle andre områder – om børn, der er blevet taget uretmæssigt fra deres forældre, og om syge, der er blevet mere syge i systemet, altså uanset hvor slemt det overhovedet har været, og det er ikke småting, vi har måttet se på igennem de sidste 10 år, så har Ankestyrelsen altså åbenbart valgt, at der ikke er nogen fejl, der er så store, at kommunerne skal sanktioneres. Altså, det giver jo ikke mening. De kan sanktionere, de kan give dagbøder, og de kan lave skærpede tilsyn. En forvaltningsdomstol kan også sanktionere. Så det er jo ikke så odiøst, at man så prøver med en lidt mere direkte sanktion her, som jeg ville mene kunne være en udmærket bro til en forvaltningsdomstol, sådan at vi begynder lige så stille at sørge for, at der er en smule konsekvens. Problemet er jo bare, at når vi presser på ballonen, buler den altid ud et andet sted. Der mangler penge i kommunerne. Det vil sige, at det gør der ikke, for i mange kommuner har i penge, de må bare ikke bruge dem på grund af budgetloven.

Så derfor er det jo relevant også at tale om, hvordan vi kan sikre en bedre økonomi i kommunerne, hvordan vi kan sikre, at de kan bruge deres penge, hvordan vi kan sikre, at der er råd til den velfærd, vi har lovet, og hvordan vi kan sikre, at vi aldrig kommer i en situation, hvor vi må sige til borgerne, at vi desværre ikke har råd til at opretholde jeres retssikkerhed. For det går i hvert fald slet ikke. Jeg tror ikke, at sagsbehandlerne på den måde snyder generelt, men der er nogle afgørelser derude, som jeg simpelt hen ikke forstår, og der vil jeg sige, at det ville være fint med den her indsats med det samme for at skære toppen af dem. Tak, formand.

Kl. 15:30

Første næstformand (Leif Lahn Jensen):

Tak for det. Der er ingen korte bemærkninger til ordføreren. Så er den næste ordfører hr. Kim Edberg Andersen for Nye Borgerlige. Velkommen.

Kl. 15:30

(Ordfører)

Kim Edberg Andersen (NB):

Tak for det. Når man hører regeringens forsvar for, hvorfor kommunerne ikke kan gøre noget galt, sidder man jo selvfølgelig og tænker sit – det har jo været en semilang dag allerede. Man får indtrykket af, at det er, fordi dem, der er ansat i det offentlige forvaltninger, er sådan nogle helt lysende væsener, der render rundt i sandaler; solen skinner altid, og blomsterne skyder op, hvor de går, fordi de bare ønsker det bedste for alle. Der er intet ondt og kan ikke ske noget ondt i nærheden af en offentligt ansat. Når der ikke kan ske det, er vi jo frygtelig, frygtelig vildledte ovre på højrefløjen, når vi så tænker: Tænk nu, hvis noget så økonomisk funderet som kassetænkning finder sted imellem sandaler og badetøfler på de offentlige forvaltninger.

Jeg har siddet i en kommunal forvaltning, og jeg tror ikke, jeg nogensinde har mødt en eneste ondskabsfuld socialrådgiver. Det har jeg ikke. Jeg har ikke på noget tidspunkt set socialrådgivere trække grædende børn rundt eller sætte deres fingre i klemme i dørene bare for at være onde ved dem. Det har jeg ikke. Men vi har et ankesystem, der har 500.000 sager på ryggen, og ikke en eneste sanktion. Så det går galt et eller andet sted. Et eller andet sted går det galt.

Jeg tror, at de her kommunalbestyrelser, vi har, faktisk også er rigtig, rigtige søde mennesker. Både de Socialdemokrater, Venstrefolk og Konservative, jeg har mødt derude, er søde og rare mennesker. Men de har heller ikke sat sig ind i substansen. Det har de ikke. Jeg tror måske, at vi med det kommunale selvstyre har gjort, at vi har halvtidspolitikere og topprofessionelle ledere, og jeg tror, at der nogle gange er et mismatch mellem, hvad der foregår, og hvad politikerne egentlig ved der foregår.

Men noget, politikerne ville opdage, var, hvis der lige pludselig manglede 4, 5, 6, 8 eller 10 mia. kr. i kommunekasserne rundtomkring. Det ville de opdage, for så var det nemlig slut med, at der op til et valg kom nye gynger på legepladserne, og at skolefritidsordningerne fik nogle ekstra pædagogmedhjælpere, fordi kassen var boomende fuld. For er der noget, man kan være helt sikker på man ikke bliver genvalgt på, så er det at begynde at lukke skoler, plejehjem og børnehaver, bare fordi det er måden, man finder pengene i kassen på. Så jeg tror, at det er et godt forslag i den henseende. Jeg kan ikke se, hvor lang tid jeg har tilbage; jeg regner med, at jeg har 12-14 minutter endnu, for der er ingen tid på.

Jeg tror virkelig, at vi skal kigge en anden vej end det. Jeg tror, at en sanktion, en dagbøde, kan gøre noget. Det kan give dem, der føler, at de bliver misbrugt af systemet, en form for retfærdighedsfølelse. Vi bruger det alle andre steder, altså det her med, at man bliver straffet med bøde og der så er nogen, der får en erstatning. Altså, penge bliver brugt til at vise, at der er begået fejl, og at man er blevet set. Det bruger man alle steder.

Så er jeg faktisk også enig med ministeren, når hun siger, at det nok ikke 100 pct. alene er kommunernes skyld. Så det håber jeg på at ministeren også ved. Selv om jeg gør det lidt farverigt, rammer jeg nogle gange nogle små ømme punkter, som jeg håber at ministeren vil rette op på i sin tid som minister.

Virkeligheden er, at der bliver kassetænkt i kommunerne. Det er ikke onde mennesker. Jeg tror – og det er jo slemt for en som mig, der er meget borgerlig – at vi skød os selv i foden, da vi fjernede tjenestemændene derude. Vi fjernede den beskyttelse, som socialrådgivere, der gik op i lov og orden, havde over for mellemledere, der gik op i budgetter, og som kom ud og prikkede dem på skulderen og så bare helt efter grønthøstermetoden sagde: Nu skal I spare 15 pct. – find ud af det.

Jeg tror, at der er nogle, der bliver trykket på maven derude. Vi har fjernet en beskyttelse, de havde. Jeg er ikke vild med tjenestemandspensionen, men jeg tror, at vi skyder os en lille smule i foden i forhold til uselviskheden i den offentlige forvaltning, når vi ikke giver dem, der er ansat og også skal betale husleje og have smør på brødet, muligheden for at sige fra over for et meget, meget excelarkpræget slipsedyr, der kommer ind og siger, at man skal spare penge på et område, hvor det måske ikke er det billigste at følge loven, men det bedste.

Nye Borgerlige kommer til at støtte forslaget. Vi synes, at det er et godt forslag. Vi synes, at systemet helt generelt er i stykker, og det håber jeg at vi kan få rettet op på. For der er en ting, jeg er sikker på, og det er, at dem, der sidder herinde, vil det bedste. Selv om vi er meget snakkesalige, vil vi faktisk det bedste ud fra hver vores udgangspunkt. Det er jeg faktisk helt sikker på. Vi støtter forslaget.

Kl. 15:35

Første næstformand (Leif Lahn Jensen):

Tak for det. Der er en enkelt kort bemærkning. Vi beklager det med uret, og det er ved at blive sendt videre til en tekniker, og så skal jeg prøve at være fleksibel og se, om vi kan løse det sammen. Og så håber vi, at det kommer til at virke igen.

Der er i hvert fald en kort bemærkning til fru Rosa Eriksen. Værsgo.

Kl. 15:35

Rosa Eriksen (M):

Tak. Tak for din gode, nuancerede tale. Det kan Moderaterne rigtig, rigtig godt lide.

Jeg vil egentlig spørge dig om det samme, som jeg spurgte fru Katrine Daugaard om. Hvis man indfører en bodsordning for alle procesfejl i anbringelsessager ude i kommunerne, koster det en masse penge, og det opdager politikerne. Hvem skal så betale for de fejl? Er det skoleområdet, er det børnehaverne, er det vejene? Hvor skal pengene komme fra, hvis det er mange milliarder kroner, det vil koste at lave en bodsordning? Det kunne jeg godt tænke mig at høre om ordføreren har et bud på.

Kl. 15:36

Anden næstformand (Jeppe Søe):

Ordføreren.

Kl. 15:36

Kim Edberg Andersen (NB):

Nu håber jeg virkelig ikke, at det der betød, at hr. Kim Edberg Andersen lige lænede sig op ad at kunne blive medlem af Moderaterne. Jeg håber altså ikke, at det var det, der blev hørt ude i salen, altså at bare fordi jeg var nuanceret, så var jeg moderat; det håber jeg altså ikke.

Men nej, jeg vil belære ordføreren om, at virkeligheden er sådan, at hvis man har ansvaret for et budget og lige pludselig finder et hul i kassen, hvor millionerne vælter ud, så får man lukket hullet. Det kan godt være, at det koster første gang, men tro mig, de politikere, der er bange for ikke at blive valgt næste gang, går ikke ud og siger: I skal bare blive ved med at bryde loven.

For så begynder de nemlig at lave den her beregning og sige: Okay, hvis det nu koster os 10 mio. kr. ikke at følge lovens bogstav, koster det så måske kun 7 mio. kr. at følge lovens bogstav? Og så kan de nemlig gå til KL næste gang og sige: Vi følger loven i tykt og tyndt, og vi har ikke en eneste ankesag. Og så kan de komme herind og lade det være vores skyld.

Hvis der er noget, politikere er gode til, så er det at fortælle, hvis skyld det er. Det er de gode til, og de skal også nok huske at pege opad mod os, hvis det er, fordi vi ikke sender nok penge ud til, at kommunerne har råd til at følge lovgivningen.

Kl. 15:37

Anden næstformand (Jeppe Søe):

Spørgeren.

Kl. 15:37

Rosa Eriksen (M):

Det kan jeg egentlig godt se ræson i, men vi ved jo, at optaget på velfærdsuddannelserne er faldende. Der er færre, der uddanner sig til sygeplejersker, og der er færre, der uddanner sig til socialrådgivere.

Så hvordan mener ordføreren, at det at straffe mere og give yderligere udgifter skulle gøre, at de her politikere kan sørge for, at socialrådgiverne overholder lovgivningen? Det kan være, det er mig, der er tungnem, men jeg kan simpelt hen ikke se det.

Kl. 15:37

Første næstformand (Leif Lahn Jensen):

Ordføreren.

Kl. 15:37

Kim Edberg Andersen (NB):

Jeg vil ikke sige, at andre ordførere herinde er tungnemme. Jeg vil bare sige, at der ikke står, at det er socialrådgiverne, der skal have bonen for det her; der står, at det er kommunen. Det er kommunen, der får regningen; det er jo ikke den socialrådgiver, der sidder og laver en fejl. Jeg er nemlig sikker på, at det ikke er socialrådgiverne, der er problemet. Det er det ikke; det er mellemlederne og lederen over dem og i sidste ende dem, der kommer og siger: I skal spare generelt. Og så kan man se en sjov tendens til, at folk kan blive flyttet rundt i kasser, alt efter hvad der lige er en lille smule billigere.

Så nej, de skal nok søge ind, for lige pludselig kan de nemlig følge loven og være ordentlige over for mennesker i stedet for at sætte dem i kasser, hvor man ved man begår fejl.

Kl. 15:38

Anden næstformand (Jeppe Søe):

Dermed tak til ordføreren fra Nye Borgerlige. Så er det ordføreren for forslagsstillerne, fru Mette Thiesen, Dansk Folkeparti.

Kl. 15:38

(Ordfører for forslagsstillerne)

Mette Thiesen (DF):

Nu står vi her igen. Det er fredag efter frokost, solen skinner udenfor, men mørket har sænket sig herinde i salen, for vi drøfter anbringelser, fejl og kommunale lovbrud. Fortællingerne om kommunale lovbrud og familier, der mister deres børn på uretmæssigt grundlag, er desværre ikke en saga blot; tværtimod, de vælter frem.

På Langeland har vi før hørt beskrevet, hvordan disciplinen fiktive diagnoser, dårlig sagsbehandling og deciderede lovbrud – helt kort fortalt: løgn og bedrag – også har været fremherskende, desværre. Og jeg har også tidligere nævnt eksempelvis Sandy, der mistede sine tvillingedrenge på et uretmæssigt grundlag; hun har heldigvis fået dem tilbage. Jeg har også nævnt Jeanette Strauss fra Frederiksberg Kommune. Der er masser af de her sager.

Helt konkret har jeg en meget stor bunke efterhånden af artikler om anbringelsesområdet, om fejlanbringelser, om lovbrud og om et system, som er ufuldstændigt; et system, hvor man kan bryde loven, uden at det får konsekvenser. Altså, anbringelsesområdet virker jo til at være så betændt, at jo mere, vi graver, jo mere råddenskab vælter der frem. Man burde for længst have kulegravet anbringelsesområdet ordentligt og rigtigt og have fundet ud af, om Ankestyrelsen overhovedet er uvildig – jeg har min tvivl – og fundet ud af, om børn og unge-udvalget overhovedet er den rigtige instans. Her har jeg også min tvivl. Man skulle også have fået indskrevet, at kommunerne selvfølgelig skal kunne straffes for deres fejl og lovbrud, og det er jo sådan set derfor, vi står her i dag.

Der er ikke noget værre end at miste sine børn. Jeg plejer at sige, at jeg ville hellere have amputeret begge mine ben uden bedøvelse end at miste mine børn – det står jeg ved. I den perfekte verden skulle selvfølgelig ingen børn anbringes. Sådan er det jo desværre ikke, det ved vi godt alle sammen. Nogle skal desværre anbringes, nogle også med tvang, men man må simpelt hen aldrig nogen sinde bruge anbringelse eller bortadoption som en spareøvelse. Der må ikke ske fejl, når staten fratager forældre deres børn. Og desværre har vi jo set en ret voldsom stigning i tvangsanbringelser. Ja, vi har sågar set eksempler på kommuner, der har ønsket flere tvangsbortadoptioner som en spareøvelse. Mange fortæller også, at de har forsøgt at række ud til kommunen om hjælp til deres barn, som har en diagnose, og kommunens respons har været ikke at hjælpe familien, men at fjerne barnet. Det er jo fuldstændig mareridtsagtige scenarier, vi er vidner til her.

Først og fremmest mener jeg stadig væk, at man burde få undersøgt, om kommunerne overhovedet magter opgaven. Jeg kan igen have min tvivl på det her område ligesom i øvrigt på rigtig mange andre områder. Er børn og unge-udvalget den rigtige konstruktion? Bliver sagerne behandlet ordentligt? Har man ordentlig tid til det? Og derudover, som jeg nævnte før, om Ankestyrelsen overhovedet er uvildig, eller om de i virkeligheden kommunernes forlængede arm, fordi de jo ikke skal lytte til den anden side af fortællingen, altså forældrenes? At man i Ankestyrelsen altså godkender tæt på 100 pct. alle sager, når der er fejl i så mange, tyder jo også på, at der er et eller andet galt.

Dansk Folkeparti er Danmarks familieparti. Vi er blå bloks bløde hjerte. Vi er familiernes stemme, både når de er fanget i systemet, når de råber op, og når de kæmper, og så er vi også partiet for det store tavse flertal, der ikke har ressourcerne, for deres stemme fortjener også blive hørt.

Jeg har faktisk glædet mig rigtig meget til, at det her beslutningsforslag kom på, for det er helt åbenlyst for enhver, at der er en massiv retssikkerhedsmæssig brist i, at kommuner kan begå alle de lovbrud og grove fejl, de vil, uden at det får nogen som helst form for konsekvens. Borgerne svæver simpelt hen rundt her i et retssikkerhedsmæssigt vakuum, og sådan skal det ikke være.

Derfor må og skal vi have en ordning, der straffer kommunerne, når de begår grove fejl og lovbrud, ligesom i alle andre dele af vores retssamfund. Sådan må det være. I Dansk Folkeparti er vi på danskernes side – altid – også når de skal kæmpe imod et kafkask system. Tak.

Kl. 15:43

Anden næstformand (Jeppe Søe):

Der er to ønsker om korte bemærkninger. Den første er fra fru Katrine Daugaard, Liberal Alliance.

Kl. 15:43

Katrine Daugaard (LA):

Jeg vil bare takke fru Mette Thiesen og DF for at sætte fokus på det her og for at forsøge at komme med et forslag, som kan bringe tingene i en bedre retning. Selvfølgelig skal det også på det her område have konsekvenser at begå lovbrud. Så jeg vil bare sige tak.

Kl. 15:43

Anden næstformand (Jeppe Søe):

Ordføreren.

Kl. 15:43

Mette Thiesen (DF):

Og i lige måde! Tak til Liberal Alliance og fru Katrine Daugaard for også at have været en stærk stemme i alt det her og for at fremsætte et forslag – vi tænker åbenbart meget ens, også på det her område – der minder om det, og som vi skal behandle lige om lidt, og som vi i Dansk Folkeparti selvfølgelig også støtter. Jeg har virkelig nydt og nyder fortsat det gode samarbejde, vi har på det her område, og så må vi håbe, at vi får skaffet et flertal på et tidspunkt.

Kl. 15:44

Anden næstformand (Jeppe Søe):

Så er det fru Rosa Eriksen, Moderaterne.

Kl. 15:44

Rosa Eriksen (M):

Tak for den fine tale. Jeg har bemærket, at Dansk Folkeparti og i særdeleshed ordføreren har en enormt skarp retorik på det her område, taler kommunerne ned, fortæller om de grumme sager. Jeg er lidt i tvivl om, om ordføreren ved, om der er nogen steder, hvor det går godt. Er der nogen tillid til, at kommunerne faktisk også laver et godt stykke arbejde? For hvis man sidder som tilhører derude, lyder det næsten, som om man godt nok ikke skal gå til kommunen, hvis man har et lille problem i en familie, hvis det står til Dansk Folkeparti; man skal ikke tage problemerne tidligt. Det skaber jo frygt i de udsatte familier, når de kun hører om de, selvfølgelig forfærdelige, sager, der har været – ingen tvivl om det. Der er ikke nogen, der skal få fjernet deres børn uden et ordentligt grundlag; det er jeg helt enig i. Men skulle vi herindefra anerkende, at vi har et ansvar for, hvordan debatten foregår?

Kl. 15:45

Anden næstformand (Jeppe Søe):

Ordføreren.

Kl. 15:45

Mette Thiesen (DF):

Jeg må på forhånd beklage over for formanden, at jeg kommer til at bruge et engelsk ord, men det, ordføreren står og plæderer for her, er whataboutism: Altså, skulle vi nu ikke se på, hvor godt det går? Lad os glemme alle de der fejl og lovbrud, der bliver begået. Lad os nu tale det op.

Og ved du hvad? Jeg kommer aldrig nogen sinde til at blive sådan en politiker, som skjuler fejlene, fejer det hele ind under gulvtæppet og bare siger, at alt det her går rigtig godt. Nej, prøv at høre: Vi er simpelt hen nødt til at fokusere der, hvor vi har nogle problemer. Jeg er sådan set fuldstændig med på, at kommunerne løfter nogle opgaver rundtomkring. Jeg mener, de har for mange opgaver – alt, alt for mange. Jeg synes nemlig, der ligger alt for mange opgaver derude på handicapområdet. For min skyld må de gerne komme ud af kommunerne.

Jeg kunne også godt tænke mig, at vi fik undersøgt ordentligt, om det her område også skulle ligge i kommunerne. Kommunerne har for mange opgaver, for at være helt ærlig, og mange af dem magter det ikke. Så det er, hvad det er, men det, vi skal, er jo, at vi skal prøve at løse de her problematikker, og jeg kommer aldrig til at købe ind på det her med den gode tone i debatten og feje problemerne ind under gulvtæppet. Det gør jeg simpelt hen ikke.

Kl. 15:46

Anden næstformand (Jeppe Søe):

Spørgeren.

Kl. 15:46

Rosa Eriksen (M):

Moderaterne vil bestemt ikke feje tingene ind under gulvtæppet. Og selvfølgelig skal dem, der har været udsat for grove fejl, have en stemme. Det var overhovedet ikke det, som jeg sagde. Det, jeg siger, er, at der er familier, der sidder derude, hvor far måske har et lille misbrug, eller de kan se, at deres barn mistrives, og når vi som ansigt udadtil i Danmark og kendte ansigter hele tiden kun fremhæver det dårlige og aldrig taler om det gode arbejde, kommunerne også kan gøre, har vi så ikke et ansvar der, eller hvad?

Kl. 15:46

Anden næstformand (Jeppe Søe):

Ordføreren.

Kl. 15:46

Mette Thiesen (DF):

Vi har ikke et ansvar for at stå og sige, hvor fantastisk det går på skoleområdet, hvis vi har et massivt problem med eksempelvis fejlanbringelser på det her område. Nej, det ville være fuldstændig mærkeligt at stå og snakke om det. Jeg roser gerne, når der roses bør og skal, når man ude i kommunerne gør det rigtig godt. Jeg har sådan set også sagt i mine tidligere taler, at selvfølgelig er der også sagsbehandlere, som gør det rigtig godt. Det er jo ikke alle kommuner, der begår lovbrud, og det her vil være – hvad skal man sige – brodne kar. Men det er også derfor, jeg slet ikke kan forstå den store modstand imod det her. For det her vil jo kun ramme dem, der ikke overholder loven. Og det kan jeg simpelt hen ikke forstå hvorfor man fra regeringen og mange andre partiers side ikke ønsker at sanktionere.

Kl. 15:47

Anden næstformand (Jeppe Søe):

Der er ikke flere, der har bedt om ordet. Derfor tak til ordføreren fra Dansk Folkeparti.

Forhandlingen er nu sluttet.

Jeg foreslår, at forslaget henvises til Socialudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

5) 1. behandling af beslutningsforslag nr. B 81:

Forslag til folketingsbeslutning om en bodsordning for kommuner, der ikke overholder deres lovgivningsmæssige forpligtelser.

Af Katrine Daugaard (LA) m.fl.

(Fremsættelse 16.03.2023).

Kl. 15:47

Anden næstformand (Jeppe Søe):

Ordføreren for forslagsstillerne ønsker at give en begrundelse for forslaget. Værsgo. 2 minutter.

Kl. 15:48

Begrundelse

(Ordfører for forslagsstillerne)

Katrine Daugaard (LA):

Liberal Alliance er et systemkritisk parti. Vi er kritiske over for, hvordan myndigheder udøver deres magt, og vi ved grundlæggende, at staten kan begå fejl, og at offentligt ansatte kan begå fejl. Vi ved, at der kan opstå farlige kulturer blandt offentligt ansatte, og det er derfor, vi er skeptiske over for en stærk statsmagt. Vi ved, at mennesker er fejlbarlige, og derfor vil vi gerne have en stærk retssikkerhed.

Vi har i pressen set afdækning af adskillige grove sagsbehandlingsfejl og nogle steder embedsmisbrug. Det er på baggrund af mange af de sager, vi i Liberal Alliance har fremsat det her forslag, vi behandler i dag. Jeg glæder mig til at høre debatten. Og nu har vi jo allerede hørt mange ordførertaler om et lignende forslag lige før, men ikke desto mindre synes jeg stadig, det er spændende at diskutere.

Kl. 15:49

Anden næstformand (Jeppe Søe):

Tak for begrundelsen. Forhandlingen er nu åbnet, og den første, der får ordet, er social- og boligministeren.

Kl. 15:49

Forhandling

Social- og boligministeren (Pernille Rosenkrantz-Theil):

Tak for det. Det er næsten repeat, ikke, af den tidligere debat? Men fair and square, jeg har ikke så meget nyt at tilføje i forhold til den sidste debat. Vi er fra regeringens side utrolig optagede af, at vi får gjort noget ved retssikkerheden og de fejl, der bliver begået på social- og handicapområdet. Derfor har vi taget en stribe initiativer bl.a. med barnets lov, hvor vi, bare for nævne et enkelt konkret eksempel, sætter fire øjne på de tungeste børnesager. Og det er selvfølgelig med henblik på at komme ind så tidligt i forløbet som muligt, dvs. inden skaden ved en eventuel fejl er sket, og dermed tætne det sikkerhedsnet, der er omkring området, både for børnenes og for forældrenes skyld.

Jeg opfatter det her beslutningsforslag som liggende meget tæt op af det forrige, og jeg har faktisk været lidt i tvivl om, hvordan man egentlig tackler, at det gør det. Men jeg vil gerne sige, at fra regeringens side er det afgørende, at vi går ind og tætner lovgivningen. Det er jo ikke sådan, at der aldrig sker fejl i kommunerne; selvfølgelig gør der det. Jeg synes dog, at debatten bærer præg af, at en meget stor vægt bliver lagt på kritikken af kommunerne, hvor jeg også synes, at der er væsentlige problemstillinger omkring lovgivningen.

Det seneste, vi har besluttet at gå videre med, er jo i forbindelse med økonomiaftalen mellem kommunerne og staten, som blev indgået i går, hvor vi efter min mening kommer med bud på, hvordan man kan lave bedre lovgivning. For indimellem er årsagen til, at borgeren oplever ikke at få sine rettigheder indfriet og kommunerne samtidig oplever, at der er en ekstrem bureaukratisk byrde, jo simpelt hen, at det er lovgivningen, det handler om. Der synes jeg, at spørgsmålet om merudgiftsydelse, som der er taget stilling til i forbindelse med aftalen med KL, er et godt eksempel på, at det nogle gange faktisk er sådan, at den lovgivning, vi får lavet fra Folketingets side, både tilføjer enormt meget bureaukrati – og i øvrigt enormt meget mistillid – og giver en meget usikker situation for borgerne. Så det er bare for at komme med sådan et konkret eksempel på noget, hvor jeg oplever, at borgerne synes, det er enormt problematisk, og det samme gør kommunerne, og hvor aben altså ligger hos os.

Så jeg synes jo i hvert fald, at når vi drøfter det – og jeg tror, det var hr. Kim Edberg Andersen, der sagde, at det jo som oftest er noget, hvor det hverken er den ene eller den anden part, der har hele skylden – tror jeg, det er præcis de nuancer, som jeg egentlig ønsker mig af debatten, nemlig at vi kigger på, hvor problemerne er henne. Og fru Lotte Rod sagde det meget godt i en tidligere debat, nemlig at vi jo skal se på, hvad det er, der er de bagvedliggende årsager til, at tingene går galt, og hvad det så er, vi kan stille op med de enkelte områder.

Noget af det, som jeg har været meget optaget af, er dels det uddannelsesniveau, der er, dels det eksempel, vi kommer med, hvor vi har sat to sagsbehandlere ind, og sådan kan man pege på forskellige typer af løsningsmodeller i forhold til at tætne retssikkerheden, men jo også forbedre de tilbud, man får, hvis man er udsat barn eller udsat voksen eller borger med handicap.

Men som sagt har jeg ikke så meget at tilføje i forhold til den tidligere debat. Regeringen afviser også det her beslutningsforslag med stort set enslydende argumentation som under den forrige behandling. Tak.

Kl. 15:53

Anden næstformand (Jeppe Søe):

Fru Katrine Daugaard, Liberal Alliance.

Kl. 15:53

Katrine Daugaard (LA):

Jeg synes simpelt hen, det er så ærgerligt, at regeringen her i dag, men også helt generelt, holder det samme fokus og kun taler om anbringelsessager. For der er afsindig mange børnesager og handicapsager, som intet har med anbringelse at gøre – sager, som også er fulde af fejl og lovbrud, sager, hvor børn og familier ikke får den hjælp, som de er berettiget til. Og det er jo også her, hvor en bodsordning ville kunne få kommunerne til at rette ind, mindske fejl og lovbrud og i højere grad give borgerne det, de er berettiget til, i stedet for at trække sagerne i langdrag, ofte i årevis, i Ankestyrelsen osv.

Kl. 15:54

Anden næstformand (Jeppe Søe):

Ministeren.

Kl. 15:54

Social- og boligministeren (Pernille Rosenkrantz-Theil):

Jeg forstår simpelt hen ikke spørgsmålet. Jeg nævnte borgere med handicap, jeg nævnte konkret merudgiftsydelser, som primært angår borgere med handicap, og så nævnte jeg udsatte børn og udsatte voksne. Så jeg forstår simpelt hen ikke spørgsmålet, når der bliver spurgt til, hvorfor man kun taler om anbringelser, for det gør der vel ikke.

Kl. 15:54

Anden næstformand (Jeppe Søe):

Spørgeren.

Kl. 15:54

Katrine Daugaard (LA):

Det var måske også mere end pointe end et spørgsmål. For forældre, som omsorgssvigter grelt, rækker sjældent ud efter hjælp. I stedet er de rigtig, rigtig gode til at flyve under radaren. Alligevel ser vil jo i flere tilfælde, hvor folk rækker ud efter hjælp, at sagerne ender meget, meget galt, og i flere sager har der ikke har været et anbringelsesgrundlag.

Jeg vil egentlig bare høre ministeren: Hvorfor skal der være større bøder for at bryde kommunernes lovgivning i kantinen end på socialområdet, hvor vi har med mennesker at gøre?

Kl. 15:55

Anden næstformand (Jeppe Søe):

Ministeren.

Kl. 15:55

Social- og boligministeren (Pernille Rosenkrantz-Theil):

Jeg tror simpelt hen ikke på, at det vil hjælpe nogen som helst, og jeg vil sige, at særlig når vi taler om udsatte borgere, vil der vel være en tendens til, at jo sværere man har det, jo færre ressourcer har man også til at skulle igennem et eller andet klagesystem, hvor der så skal betales bod. Jeg synes, vi har en forpligtelse til at sørge for, at velfærden for de mennesker er ordentlig – jeg synes, det påhviler Folketinget, jeg synes, det påhviler regeringen, og jeg synes, det påhviler kommunerne at sørge for de ting. Det er bare for at sige, at hvis jeg troede på, at det hjalp, kunne vi godt diskutere det, men det gør jeg simpelt hen bare ikke.

Kl. 15:55

Anden næstformand (Jeppe Søe):

Der er ikke yderligere korte bemærkninger. Tak til ministeren. Så går vi i gang med ordførerrækken, og den første ordfører er fru Maria Durhuus fra Socialdemokratiet.

Kl. 15:56

(Ordfører)

Maria Durhuus (S):

Tak for ordet. Jeg kommer ikke til at bidrage med meget nyt ud over den tale, jeg holdt ved det foregående punkt. Jeg vil dog fortsat holde fast i, at der er et meget stort ansvar her fra Christiansborg for at sikre, at der ude i kommunerne er ressourcerne til at sikre den faglighed, som de medarbejdere, vi har derude, skal have for at arbejde med sagerne. Jeg vil også meget gerne kvittere for fru Lotte Rods indlæg tidligere om det her med at vise tillid og tillid til fagligheden.

Så vil jeg en gang for alle slå fast, at det selvfølgelig, når der sker fejl, der ikke må ske, når borgerens retssikkerhed trues, skal undersøges. Men det er meget, meget vigtigt, at det undersøges, for at vi sammen kan blive klogere, og så man kan undgå dem en anden gang. Men det sikres ikke, at fejl ikke sker igen, ved at man dømmer alle og sætter en mistillidsdagsorden til alle offentligt ansatte i kommunerne. For som jeg også sagde i min tidligere tale, går de ansatte i vores velfærdssystem hver dag på arbejde for at gøre en forskel og ikke for at lave fejl. Det er jeg fuldstændig overbevist om.

Vi kan i Socialdemokratiet ligesom ved det foregående forslag ikke støtte det her forslag og stemmer derfor ikke for.

Kl. 15:57

Anden næstformand (Jeppe Søe):

Der er en enkelt kort bemærkning fra fru Katrine Daugaard fra Liberal Alliance.

Kl. 15:57

Katrine Daugaard (LA):

Jeg synes, det er megavigtigt, at vi bliver klogere af de fejl, der begås derude. Derfor har jeg f.eks. også læst alle de papirer, der er blevet lavet i den store undersøgelse, der har været i gang nede i Langeland Kommune. Og den konkluderer jo faktisk, at grunden til, at tingene dernede går galt, er, at man sætter ind alt for hurtigt og med alt for vilde tiltag, hvilket jo også er det, der lægges op til i barnets lov, nemlig at man nu skal til at anbringe som en foranstaltende instans. Skal vi ikke lære af det?

Kl. 15:58

Anden næstformand (Jeppe Søe):

Ordføreren.

Kl. 15:58

Maria Durhuus (S):

Fru Katrine Daugaard bringer hver evige eneste gang, vi taler om det her område, Langeland Kommune i spil, og det anerkender jeg selvfølgelig. Jeg har ikke læst sagsakterne fra Langeland, og derfor vil jeg ikke kommentere dem fra talerstolen her. Jeg kan opridse 10 års sagsakter fra Hvidovre Kommune, hvor udfaldet har været noget andet, og så kan vi på den måde pingponge. Jeg vil ikke stå her og gøre mig til dommer i sager fra Langeland.

Jeg vil tro, at der i Langeland er noget, der skal læres af, noget, der skal læses igennem, noget, der skal kigges ind i, og så vil jeg rette mit fokus på, om resten af sagsbehandlerne i hele Danmark, fordi der er sket fejl i Langeland, så skal tromles igennem med mistillid og med kritik af sager, de overhovedet ikke har været involveret i.

Kl. 15:59

Anden næstformand (Jeppe Søe):

Spørgeren.

Kl. 15:59

Katrine Daugaard (LA):

Nej, dem, der godt kan finde ud af det, kan jo heldigvis godt finde ud af det, og de vil jo heller ikke blive ramt af en bodsordning. Men vi har da som politikere, synes jeg, i hvert fald med den måde, jeg er politiker på, et ansvar for at sætte os ind i Langelandskandalen, i Tårnbyskandalen, i Frederikssundskandalen, i Guldborgsundskandalen, i Bornholmskandalen, og der er jo nok af skandaler her, og ordføreren sagde jo selv, at vi skal lære. Hvorfor læser ordføreren så ikke ind i alle de skandaler, der er?

Kl. 15:59

Anden næstformand (Jeppe Søe):

Ordføreren.

Kl. 15:59

Maria Durhuus (S):

Jeg læser ind i mange ting, men jeg læser ikke kun ind i skandaler. Jeg læser også ind i kommende lovforslag, og jeg læser også ind i kommende politikker, og der er ting, der er sket på Langeland, der er ting, der er sket i Hvidovre, og der er ting, der er sket i Brovst. Men jeg vil også sige, at det at lave en konklusiv vurdering af, at den samme fejl sker alle steder, må holdes op imod, hvad det er for nogle arbejdsforhold, de folk har arbejdet under, og hvad det er for nogle ting, der har gjort sig gældende i de sager. Det bliver vi også nødt til at forholde os til, og derfor skal vi ikke stå og diskutere sager, enkeltsager, fra den her talerstol.

Kl. 16:00

Anden næstformand (Jeppe Søe):

Dermed tak til fru Maria Durhuus fra Socialdemokratiet. Så er det fru Anni Matthiesen fra Venstre.

Kl. 16:00

(Ordfører)

Anni Matthiesen (V):

Tak for det, formand. Som også både ministeren og den tidligere ordførere har nævnt, minder beslutningsforslaget her, B 81, fra Liberal Alliance jo rigtig meget om B 56 fra Dansk Folkeparti, som vi lige har drøftet her i salen. Liberal Alliance ønsker en bodsordning, hvor Ankestyrelsen skal have ret til at pålægge kommuner bøder, hvis kommunen har begået alvorlige fejl over for en borger. Vi kommer fra Venstres side også til at afvise forslaget her med nogle af de samme begrundelser, som jeg gav ved det sidste beslutningsforslag.

Ud over det kan jeg tilføje, at det her jo samtidig virkelig også vil komme til at øge bureaukratiet, og at der formentlig også vil være krav i forhold til dut, altså hvor kommunerne vil have flere penge, og som jeg læser beslutningsforslaget, kan jeg ikke se, hvordan Liberal Alliance har anvist at forslaget skal finansieres. Så kort og godt kommer vi ikke til at støtte forslaget, også fordi vi simpelt hen ikke mener, at måden med at give bøder vil løse problemet. Jeg skal hilse fra Konservative og sige, at de heller ikke bakker op om det her beslutningsforslag.

Kl. 16:02

Anden næstformand (Jeppe Søe):

Der er en kort bemærkning fra fru Katrine Daugaard, Liberal Alliance.

Kl. 16:02

Katrine Daugaard (LA):

Jeg vil bare sige, at det ærgrer mig, at man som et blåt parti ikke går op i retssikkerhed og i borgernes side af sagen, når der begås alvorlige lovbrud imod dem. Det er virkelig trist at se, både fra Venstre, som kalder sig Danmarks Liberale Parti, men også fra Konservative, som taler for hårde straffe og slår sig op på især at være politibetjentenes parti. Det giver simpelt hen ingen mening i mit hoved.

Kl. 16:02

Anden næstformand (Jeppe Søe):

Ordføreren.

Kl. 16:02

Anni Matthiesen (V):

Jamen så kan jeg svare igen, at det virkelig ærgrer mig, at et såkaldt blåt parti som Liberal Alliance ikke anviser økonomien. Det er noget af det, som man som økonomisk ansvarligt parti jo i mine øjne bør være helt bevidst om: Når man fremsætter forslag her i Folketingssalen, fortæller man selvfølgelig også, hvordan man vil finde pengene.

Kl. 16:03

Anden næstformand (Jeppe Søe):

Spørgeren.

Kl. 16:03

Katrine Daugaard (LA):

Det er meget enkelt, for alle sagerne bliver jo behandlet alligevel. De sager, der bliver klaget og klaget over lige nu, er jo i et hav af nævn og styrelser, som bliver behandlet i forvejen. At de så har mulighed for – ligesom politiet har, når de sidder med sager – at give en bøde med i hatten, når de omgør den, kan jeg ikke se bliver specielt meget dyrere. Og når kommunerne så begynder at rette ind, tænker jeg faktisk vi vil spare penge.

Kl. 16:03

Anden næstformand (Jeppe Søe):

Ordføreren.

Kl. 16:03

Anni Matthiesen (V):

Nogle gange tænker jeg, at det godt kan være, vi skal være lidt bedre til at udveksle gode idéer med hinanden. Og jeg vil gerne sige: Man kan som oppositionsparti jo stille forskellige spørgsmål, bl.a. til finansministeren, for at få klarlagt, hvad ting koster. Det er de der værktøjer, man kan tage i brug, når man sidder i opposition, for egentlig at have en mulighed for at fremsætte et beslutningsforslag, så man også kan fortælle alle andre partier, hvad tingene koster.

Kl. 16:04

Anden næstformand (Jeppe Søe):

Tak til fru Anni Matthiesen fra Venstre. Og så er det fru Rosa Eriksen fra Moderaterne.

Kl. 16:04

(Ordfører)

Rosa Eriksen (M):

Tak for ordet. Jeg vil gøre det her ganske, ganske kort. For mig at se er budskabet det samme, som vi netop har behandlet i et andet beslutningsforslag. Jeg vil derfor endnu en gang understrege, at vi i Moderaterne tager problemstillingen angående udsatte menneskers retssikkerhed meget alvorligt. Men vi mener ikke, at det er konstruktivt at straffe kommunerne, efter at de har truffet en forkert afgørelse.

Vi mener, at vi skal give kommunerne de rette redskaber, en god værktøjskasse, nogle gode rammer, så de kan træffe de rigtige afgørelser. Det handler om specialeplanlægning, fælles faglighed og understøttende tiltag. Jeg ser som tidligere sagt meget frem til samarbejdet om bl.a. specialeplanlægningen, og jeg håber, at forslagsstillerne vil tage en masse gode input med, så vi kan sikre den absolut bedste retssikkerhed.

I Moderaterne tror vi ikke på mere bureaukrati, og derfor stemmer vi imod forslaget

Kl. 16:05

Første næstformand (Leif Lahn Jensen):

Fru Katrine Daugaard, Liberal Alliance.

Kl. 16:05

Katrine Daugaard (LA):

Jeg er ked af at sige det, men jeg kan ikke se, at Moderaterne tager det her meget alvorligt, for ordføreren har jo selv lige sagt, at det er konstruktivt at straffe sygehusene, når de begår alvorlige fejl, men det er det sjovt nok ikke på det her område.

Men jeg vil da gerne sige tak for, at Rosa Eriksen anerkender problemets omfang, når nu hun bekymrer sig så meget for, hvad en bodsordning kommer til at koste, for det er jo en anerkendelse af, at der begås rigtig mange fejl.

Kl. 16:06

Anden næstformand (Jeppe Søe):

Ordføreren.

Kl. 16:06

Rosa Eriksen (M):

Jeg hører ikke, at der er nogen her, der har stået og sagt, at der ikke bliver begået fejl på det her område. Det ved jeg ikke hvor spørgeren har fra, for det gør der, og det er et kæmpe problem. Det er ikke i orden, og vi skal styrke retssikkerheden.

Så vil jeg endvidere gøre spørgeren opmærksom på, at sygehuse ikke bliver straffet. Det, man gør på sygehuse, er, at når der er begået en fejl, går man ind og kigger på, hvorfor den fejl er begået, så man netop ikke begår den igen. Og jeg er egentlig meget overrasket over, at Liberal Alliance, som er et blåt, liberalt parti, går ind for mere bureaukrati. Man siger: Vi laver bare en bodsordning, og så kommer der bare nogle regninger. At det ikke skulle skabe mere bureaukrati, er jo fuldstændig utopi at tro.

Kl. 16:06

Anden næstformand (Jeppe Søe):

Spørgeren.

Kl. 16:06

Katrine Daugaard (LA):

Jamen så vil jeg da gerne spørge Moderaternes ordfører: Har ordføreren sat sig ind i alle de skandaler i alle de kommuner, som har været fremme? Har ordføreren sat sig ind i analyserne af, hvad det er, der ligger til baggrund for de fejl og lovbrud? Har ordføreren gjort det arbejde, som hun selv efterspørger?

Kl. 16:07

Anden næstformand (Jeppe Søe):

Ordføreren.

Kl. 16:07

Rosa Eriksen (M):

Nej, det har jeg ikke, for det stoler jeg på at der er en Socialstyrelse og en Ankestyrelse som gør. Jeg vil gerne minde spørgeren om, at en politikers arbejde ikke er at behandle enkeltsager; det er jo misforstået. Vi er den lovgivende magt. Her i Folketingssalen laver vi love, og så skal vi sørge for, at de bliver overholdt, og vi skal sørge for, at lovene ikke er for komplicerede. Vi skal sørge for, at vores socialrådgivere er ordentligt klædt på til at varetage de her opgaver. Det kan jo tyde på, at der er et problem med det, og det bliver vi nødt til at rette op på, og det gør vi med barnets lov, hvor vi også giver en pose penge med til efteruddannelse.

Kl. 16:07

Anden næstformand (Jeppe Søe):

Hr. Kim Edberg Andersen, Nye Borgerlige.

Kl. 16:07

Kim Edberg Andersen (NB):

Det er i forbindelse med, at ordføreren kom ind på, at vi jo ikke straffer. Så tænker jeg ganske kort tilbage, og så ved jeg godt, at Moderaterne tidligere har stået og sagt noget under den forrige regering, men det var kun i 2 måneder, så glemte man det igen. Så det kan godt være, at ordføreren ikke kan huske kræftskandalen i Østjylland, hvor man må sige, at der valgte vi at straffe nogen, for der var nogen, der søreme lige glemte at behandle nogle kræftpatienter, fordi der var et økonomisk incitament i det. Og der er jeg bare lidt i tvivl om, om ordføreren mener, om ikke der var nogle offentlige ansatte, som egentlig blev straffet, fordi de gjorde det?

Kl. 16:08

Anden næstformand (Jeppe Søe):

Ordføreren.

Kl. 16:08

Rosa Eriksen (M):

Jo, det var der, også fordi man i forbindelse med kræftskandalen har brudt lovgivningen for rigtig, rigtig mange patienter, og det er enormt sørgeligt. Men det var jo ikke den enkelte sygeplejerske eller sygehuset som sådan, der fik en bøde. Der blev fyret nogle direktører, som ikke havde levet op til deres ansvar.

Kl. 16:09

Anden næstformand (Jeppe Søe):

Spørgeren.

Kl. 16:09

Kim Edberg Andersen (NB):

Jo, men jeg bliver så bekymret, når regeringen ikke læser det, der står. Der står heller ikke, at såfremt en socialrådgiver laver en fejl, skal socialrådgiveren have en bod. Der står ordret, at der er tale om en bodsordning til kommuner, og hvis ikke det er en socialrådgiver, der hedder kommuner, er det jo ikke en person, vi straffer, så er det en kommune. Og vupti, så bliver jeg nødt til at skyde det ned. Ordføreren bliver nødt til at forholde sig til tingene i stedet for det der automatsvar. Det her har jo ikke noget at gøre med, at vi kommer efter enkeltpersoner; det her er noget med, at vi kommer efter nogle, som gør noget for økonomisk vinding, der skader vores borgere.

Kl. 16:09

Anden næstformand (Jeppe Søe):

Ordføreren.

Kl. 16:09

Rosa Eriksen (M):

Så hvis man straffer kommunerne økonomisk, så de har mindre økonomisk råderum, tror du så ikke, det vil gå ud over socialrådgiverne? Så tror du, de får flere kolleger? (Anden næstformand (Jeppe Søe): Tror spørgeren.) Undskyld, tror spørgeren. Så tror spørgeren, at det vil gøre, at socialrådgiveren får flere kolleger? Dem vil de jo nødvendigvis ikke have ressourcer til at ansætte, eftersom de vil have et mindre budget. Så på den måde kan man godt sige, at socialrådgiverne også bliver straffet i det. Men det allerværste er, at hvis vi lige pludselig laver bodsordning, bruger vi nogle penge, som vi kunne have brugt på at uddanne de her socialrådgivere og være der for familierne og lave en forebyggende indsats.

Kl. 16:10

Anden næstformand (Jeppe Søe):

Tak til ordføreren for Moderaterne. Næste ordfører er fru Karina Lorentzen Dehnhardt fra Socialistisk Folkeparti.

Kl. 16:10

(Ordfører)

Karina Lorentzen Dehnhardt (SF):

Tak for det. Igen er det en tale på vegne af vores sædvanlige ordfører, som ikke kan være her. Jeg skal starte med at anerkende baggrunden for beslutningsforslaget. Forslagsstillerne og jeg er i høj enige om, at kommunerne i visse tilfælde sylter borgerne, når de mere eller mindre bevidst trækker sagerne på det sociale område i langdrag eller træffer forkerte afgørelser, som de godt er klar over Ankestyrelsen kommer til at omgøre. Kommunerne bør være på borgernes side, træffe de rigtige afgørelser første gang til gavn for borgerne og overholde svarfristerne, så borgerne hurtigst muligt får klarhed over den nødvendige hjælp. Sådan er virkeligheden bare ikke i alle tilfælde, og det er mildest talt utilfredsstillende.

Men at straffe kommunerne ved at give dem dagbøder løser ikke det egentlige problem. Borgerne er ikke interesserede i at straffe deres kommune, de har nok mest til at få den nødvendige hjælp, som de har brug for og ret til. Dagbøder til kommunerne vil også bare belaste kommunen endnu mere økonomisk, sådan at der skal spares og skæres i velfærden andre steder, og det er ikke hensigtsmæssigt. Vi ser hellere, at borgerne bliver stillet i udsigt, at de kan få udbetalt tilskud eller ydelser med tilbagevirkende kraft, når Ankestyrelsen har afgjort, at kommunens afgørelse var forkert, og hvor kommunen har sparet penge på afgørelsen. Det er også derfor, vi er tilhængere af en retssikkerhedsfond, hvor kommunerne får en bod ved tydelige fejlafgørelser, men hvor vi sikrer, at pengene bliver og gør gavn for den generelle retssikkerhed. Derfor kan SF ikke støtte beslutningsforslaget.

Kl. 16:12

Anden næstformand (Jeppe Søe):

Tak til ordføreren fra Socialistisk Folkeparti. Den næste ordfører er fru Marlene Harpsøe fra Danmarksdemokraterne.

Kl. 16:12

(Ordfører)

Marlene Harpsøe (DD):

Jeg stod lige og kiggede lidt ned i den nye økonomiaftale, der er lavet med KL. Når vi taler om straf osv., er det fy fy, altså, det må man ikke bruge i forhold til det offentlige. Der må jeg bare sige, at det gør man jo netop over for kommunerne; det gør regeringen jo. De går jo ind og siger: Fy fy, kommuner, hvis I overskrider budgetterne eller den ramme, der er sat, så skal I betale en dummebøde. Altså, det foregår sådan set allerede i dag. Det er jo et styringsværktøj, et anerkendt styringsværktøj, på mange områder, også for regeringen. Det skal man bare lige huske på, når man tager den her debat.

Tilbage til forslaget B 81, som det hedder, om en bodsordning for kommuner, der ikke overholder deres lovgivningsmæssige forpligtelser: Det er et forslag, som er fremsat af Liberal Alliance, og forslaget går ud på, at Ankestyrelsen skal kunne pålægge en kommune at betale en bod til en borger, hvis kommunen ikke har overholdt sine lovgivningsmæssige forpligtelser og det har medført, at borgeren har lidt et væsentligt økonomisk tab eller et velfærdstab. Baggrunden for forslaget er de generelt høje omgørelsesprocenter og den væsentlige kommunale variation i klagesager på henholdsvis socialområdet generelt og voksenhandicapområdet og børnehandicapområdet.

Vi i Danmarksdemokraterne støtter beslutningsforslaget. Fejlagtig sagsbehandling, som fører til forkerte afgørelser, kan få meget negative konsekvenser for borgeren og dennes pårørende. Der er desværre eksempler på sager, hvor fejlagtig sagsbehandling fører til forkerte afgørelser, og det kan have fatale konsekvenser for både borgeren, men også for dennes pårørende. Og samtidig har det meget få konsekvenser for kommunen.

Det er mere retfærdigt, at borgeren kompenseres, når systemet begår grove fejl eller direkte lovbrud, der har konsekvenser for borgeren. Og der er i Danmarksdemokraternes optik også behov for, at kommunerne bliver klædt bedre på til at forebygge fejl. Derfor bør der også sættes ind med hjælp til udvikling og læring i kommunerne, så man lærer af de fejl, der begås, og så de samme fejl ikke gentager sig.

Det her område er komplekst. Og hvor kunne det være rart, om regeringen indkaldte til nogle forhandlinger på det her område, for når vi kan se, at der sker den ene fejl efter den anden, for det har vi bevis på fra Ankestyrelsen, jamen så er der behov for et grundlæggende kig ind i, hvordan vi gør det her bedre. Og nu står vi med det femte forslag i dag på socialområdet, hvor det er, at der er problemer. Altså, indkald nu til nogle forhandlinger og nogle drøftelser ovre i Socialministeriet. Jeg forstår ikke, hvorfor man sidder på hænderne, når det er, at vi er så mange, der rækker ud og siger, at vi gerne vil dialogen, at vi gerne vil fikse de problemer, der er, for borgeren. For det er borgeren, der skal være i centrum her, og ikke systemet. Jeg forstår ikke, hvorfor det er, at man sidder på hænderne.

I Danmarksdemokraterne er vi optagede af, at det er borgeren, der er i centrum, og ikke systemet. Og på den baggrund kan vi støtte beslutningsforslaget fra LA. Tak for ordet.

Kl. 16:15

Anden næstformand (Jeppe Søe):

Der er en kort bemærkning fra fru Katrine Daugaard, Liberal Alliance.

Kl. 16:15

Katrine Daugaard (LA):

Jeg vil bare sige tak for et godt samarbejde i Socialudvalget generelt og tak for at støtte op om det her beslutningsforslag. Jeg synes, det er vigtigt og superdejligt at se, at vi i blå blok faktisk står sammen om at sikre borgeres retssikkerhed, desværre med undtagelse af de to eller halvandet blå partier, som sidder i regering, og så Konservative. Men det er dejligt, at vi trods alt er nogle, som forhåbentlig kan bygge videre på det her, når tiderne skifter.

Kl. 16:16

Anden næstformand (Jeppe Søe):

Ordføreren.

Kl. 16:16

Marlene Harpsøe (DD):

Man kan håbe på, at de nye tider snart kommer. Vi er klar.

Kl. 16:16

Anden næstformand (Jeppe Søe):

Er der et opfølgende spørgsmål? Nej. Så siger vi tak til ordføreren, og så er det hr. Peder Hvelplund fra Enhedslisten.

Kl. 16:16

(Ordfører)

Peder Hvelplund (EL):

Tak for det, formand. Og tak til Liberal Alliance for at fremsætte forslaget. Det minder i betænkelig grad om det forslag fra Dansk Folkeparti, vi behandlede tidligere, og derfor bliver mine bemærkninger i forhold til det her beslutningsforslag også nogenlunde de samme.

Jeg vil fuldt ud anerkende, at det er en meget væsentlig problemstilling, som Liberal Alliance rejser her, for der er slet ikke nogen tvivl om, at når vi ser på de afgørelser, der bliver truffet på det her område, så er fejlprocenten for stor og omgørelsesprocenten er for stor, men det afgørende spørgsmål er jo så netop, hvorfor det er sådan. Derfor synes jeg også, det vil være lige lovlig frisk, hvis vi fra Folketingets side giver kommunerne nogle rammer, som det er umuligt for dem at opfylde inden for de økonomiske rammer, vi giver dem, og så efterfølgende kommer og siger: Nu straffer vi jer for, at I ikke kan leve op til de forpligtelser, som pålægger vi jer i forhold til at kunne give borgerne en retssikkerhed, for at de kan få de ydelser og den hjælp, de er berettiget til; derfor kommer vi så og straffer jer efterfølgende, så andre borgere kommer til at betale prisen for det.

Derfor anerkender vi fuldt ud den problemstilling, som LA rejser her, men jeg er ikke sikker på, at den løsning, som LA peger på, er den rigtige. Jeg synes bestemt, vi skal styrke retssikkerheden, jeg synes bestemt, vi skal sikre, at de udsatte borgere får den hjælp, de er berettiget til, men jeg er ikke sikker på, at vi løser det alene ved at sige, at vi så pålægger kommunerne en bod i forhold til det.

Jeg synes også, det er påfaldende, at vi har lige set et konvergensprogram, hvor det blev afsløret, at vi sådan set har 16 mia. kr. mere at bruge af, og at det, der så er svaret fra Liberal Alliance, er, at de penge skal bruges til skattelettelser. Hvis det, der i virkeligheden lå Liberal Alliance på sinde, var, at vi kunne garantere borgerne, at de fik tilstrækkelig hjælp, så skulle vi da netop sikre, at de midler så også blev kanaliseret ud til velfærden, og at vi på den måde kunne være med til at sikre, at vi kunne overholde de forpligtelser, vi har, og netop også sikre, at udsatte borgere og borgere inden for handicapområdet, anbringelsesområdet og det specialiserede socialområde kan få den hjælp, de er berettiget til.

Så vi anerkender fuldt ud problemstillingen, og vi må prøve at se, hvad vi kan finde ud af i forbindelse med udvalgsbehandlingen, altså om vi kan få sikret, at vi kan får løftet hele spørgsmålet om retssikkerheden. Vi har også tidligere fremsat et forslag om, at der skulle laves en retssikkerhedsfond, hvor Ankestyrelsen i specifikke sager kunne gå ind og dømme kommunerne, og dermed sikre en pulje, som kunne bruges til netop at få styrket retssikkerheden. Men jeg tror bare, det er helt afgørende, at vi anerkender, at det her ikke kan lade sig gøre, uden at vi også tilfører flere midler til området, og det gør vi ikke alene ved at sige, at kommunerne skal betale en bod, for det kommer udelukkende til at gå ud over den kommunale økonomi. Så hvis man i virkeligheden vil udsatte borgere det vel og sikre deres retssikkerhed, kræver det altså også, at vi fra Christiansborgs side er villige til at afsætte midler til det, for ellers bliver det kun et spørgsmål om, at vi peger fingre ad alle andre og ikke selv tager ansvaret på os.

Men lad os se, hvor langt vi kan komme i udvalgsbehandlingen. Vi anerkender problemstillingen, men vi er ikke sikre på, at den løsning, der bliver peget på her, er den rigtige.

Kl. 16:20

Anden næstformand (Jeppe Søe):

Fru Katrine Daugaard, Liberal Alliance.

Kl. 16:20

Katrine Daugaard (LA):

Jeg kunne godt tænke mig at høre, hvordan ordføreren kan fastslå, at der mangler penge på det specialiserede socialområde, når nu vi lige har fået en redegørelse i den her uge, som ikke kan fastslå det, selv om man har brugt specialisters tid og brugt penge på at få undersøgt det her. De kan ikke fastslå det, for vi aner sådan set ikke, hvad pengene bliver brugt på. Hvor har ordføreren sin viden fra, når nu sådan en undersøgelseskomité ikke har den?

Kl. 16:21

Anden næstformand (Jeppe Søe):

Ordføreren.

Kl. 16:21

Peder Hvelplund (EL):

Jeg tror bare, at spørgeren skal tage ud i den kommunale virkelighed. Når vi ser på de økonomiaftaler, der igennem de seneste år er blevet indgået, er det jo klart dokumenteret, også fra KL's side, at det i forhold til at dække de udgifter, der er, langtfra er tilstrækkeligt med de penge, der bliver afsat til især det specialiserede socialområde og handicapområdet. Når vi ser den lange række af klagesager, der kommer ved Ankestyrelsen, er det jo, fordi kommunerne ikke lever op til deres forpligtigelser.

Vi kan jo se, at kommunerne ofte ikke kun går til grænsen af, hvad der er tilladeligt økonomisk eller i forhold til lovgivningen, men også ofte går over grænsen, og det er jo, fordi der er et økonomisk incitament til det. Det er klart, at vi skal have vendt det økonomiske incitament om, så kommunerne ikke har et incitament til at underminere retssikkerheden. Det gør vi altså alene ved at kunne tilføre midler, og der kan vi jo bare se på den økonomiaftale, der er blevet indgået i går, at det langtfra løser den problemstilling, fordi der stadig væk er et stort efterslæb på det specialiserede socialområde.

Kl. 16:22

Anden næstformand (Jeppe Søe):

Spørgeren.

Kl. 16:22

Katrine Daugaard (LA):

Det er da ekstremt uansvarligt bare at bruge flere midler og tilføje endnu flere midler, når vi i forvejen ikke ved, hvad midlerne bliver brugt på. Kunne Enhedslisten ikke være med på ønsket om, at vi får gennemsigtighed i den kommunale økonomi, så vi rent faktisk har mulighed for at se, hvordan pengene bliver brugt, altså om de bruges rigtigt, og om man overhovedet bruger pengene bedst muligt i forhold til at få den bedste kvalitet for pengene? For det har vi jo ikke fået svar på i redegørelsen.

Kl. 16:22

Anden næstformand (Jeppe Søe):

Ordføreren.

Kl. 16:22

Peder Hvelplund (EL):

Jeg synes, det er ekstremt uansvarligt af Liberal Alliance at stå og sige, at den her problemstilling løser vi uden at tilføre flere midler. Jeg synes, Liberal Alliance burde have tillid til det arbejde, der også bliver gjort ude i kommunerne, det arbejde, der bliver gjort af dygtige socialrådgivere ude i kommunerne, og det der også bliver gjort af i øvrigt kompetente kommunalpolitikere, som har et ønske om at løse den her opgave så godt som muligt, men som gang på gang kommer med et nødråb om, at det med de økonomiske rammer, man får, simpelt hen ikke er muligt for dem at sikre den tilstrækkelige retssikkerhed. Der synes jeg, man burde vise ansvarlighed og sige, at selvfølgelig anerkender vi det, og selvfølgelig anerkender vi, at vi har et ansvar for det herinde på Christiansborg.

Kl. 16:23

Anden næstformand (Jeppe Søe):

Tak til ordføreren fra Enhedslisten. Så springer vi, så vidt jeg kan se på dem, der er i salen, ned til hr. Kim Edberg Andersen, Nye Borgerlige. Værsgo.

Kl. 16:23

(Ordfører)

Kim Edberg Andersen (NB):

Tak for det, formand. Det lød som sådan en degradering af de andre ordførere, og så nøjes vi med hr. Kim Edberg Andersen. Det er jeg godt nok ked af. (Anden næstformand (Jeppe Søe): Jeg sagde ikke nøjes på noget tidspunkt).

Ud over den ideologiske debat, der lige kom fra Enhedslisten til Liberal Alliance om skatteprocenterne i Danmark, bliver jeg bare nødt til at blande mig – det skal man jo – når Enhedslisten vil snakke om, at måden til at løse tingene bare er flere penge. Virkeligheden er jo nok, at politikerne i en kommunalbestyrelse, hvis man ved, at man på et område, hvor der er et problem, ikke får en bod, så prioriterer de områder, hvor der er stemmer i kassen, og det er nu engang – det bliver jeg nødt til at sige en gang til – de der kunstgræsbaner osv. Så lukker man plejehjemmet lige efter valget, og man sørger for at gøre alle de grimme ting lige efter valget, og så sparer man nogle penge op, som man så har til bedre tider. Man skulle næsten tro, at finansministeren havde siddet længe i en kommunalbestyrelse, og det har han vist. For han havde ingen penge for 14 dage siden, og vupti, så havde han nu en masse milliarder, og det er da bare rart, at de også kan lave regnefejl i Finansministeriet, som kan mærkes, sådan at man lige pludselig kan finde nogle penge.

Virkeligheden er, at det her forslag giver god mening ud fra den der meget, meget simple præmis om, at der, hvis man bryder loven, skal være en straf, og vi har jo tydeligvis ikke straf nok i, at man får en løftet pegefinger, eller at der bliver sagt, at nu er I godt nok er slemme for 499.999. gang på 10 år, og så stopper I. Men det gjorde de ikke, og der kom i hvert fald også en gang nummer en halv million, og vi sidder så herinde i Folketingets lune stole med alt på det tørre – nej, der er faktisk lidt småkoldt i dag, men det er normalvis sådan et lunt sted at sidde – og vi bliver ikke ramt, og det er et problem. Vi, der sidder herinde, anerkender alle sammen problemstillingerne, og så går der ideologi i den, altså om man skal straffe et offentligt system.

Så bliver jeg nødt til at vende tilbage til at sige, at man skal lade være med at leve i en historik, hvor det var altruistiske mennesker, der var ansat i staten, og som kun gjorde alt det rigtige, og som kæmpede imod den undertrykkende stat, hvis den var imod borgerne. Den tid er forbi, og vi har fjernet enhver form for sikkerhed, som offentligt ansatte havde i deres tjenestemandsoverenskomster og ansættelser, og det gør jo, at vi har ændret på nogle ting i systemet og har bibeholdt styringsprocessen, og det vil rent faktisk sige, at man lige nu – om man vil det eller ej – kan presses til at lave fejl. For du skal, hvis du er socialrådgiver, stadig væk betale din husleje, du skal stadig væk have smør på brødet, og du skal stadig væk have et job. Og hvis man som arbejdstager ikke løfter opgaven med at følge budgettet, hvis det er det, man får et krav om, så kan jeg godt forstå, at man tænker, om man så har et job. Jeg er jo fra entreprenørbranchen, og der bliver man ofte fravalgt, hvis ikke budgettet stemmer, eller når man er mellemleder eller sidder i en position, hvor de ting, man tager beslutninger om, har noget med penge at gøre.

Så det er jo det, der er problemstillingen. Når man lever i et system, hvor penge helt tydeligt er blevet en faktor, som vi vurderer det ud fra, så er måden, man undgår det, selvfølgelig også at bruge pengene den modsatte vej, sådan at der ikke er et økonomisk incitament til at vælge løsninger, der muligvis ikke er ret gode. Og hvis den eneste frygt, man har, er at få en løftet pegefinger, så tror jeg ikke på, at det er nok. Så derfor støtter vi selvfølgelig forslaget, og det er jo meget uheldigt, at vi har nogle så identiske forslag sådan lige efter hinanden. For det forfladiger også debatten, og det bliver meget sådan, at vi kunne stå og sige det samme. Heldigvis for mig kan jeg ikke huske, hvad jeg sagde for ganske kort tid siden, så jeg bliver nødt til at forklare det hele en gang til. I Nye Borgerlige støtter vi forslaget.

Kl. 16:27

Anden næstformand (Jeppe Søe):

Tak til Nye Borgerlige. Det er ingen kommentarer. Så er det ordføreren for forslagsstillerne, fru Katrine Daugaard, Liberal Alliance.

Kl. 16:27

(Ordfører for forslagsstillerne)

Katrine Daugaard (LA):

Du er så høj, Kim. Jeg kører lige talerstolen lidt ned.

Jeg må sige, at jeg er meget forundret over, at man som politiker ikke ønsker at sætte sig ind i alle de fejl og lovbrud, der begås derude – alle de ganske udmærkede rapporter, som bliver lavet af taskforceteams osv. Vi har set i pressen adskillige afdækninger af grove sagsbehandlingsfejl og nogle steder embedsmisbrug, f.eks. i kommuner som Tårnby, Frederikssund, Guldborgsund, Bornholm, Langeland og Frederiksberg.

I Frederiksberg kommune måtte kommunen undskylde til ikke færre end 390 familier, og Jeanette Strauss fik uretfærdigt tvangsfjernet sit barn. I Langeland Kommune skal 280 anbringelsessager genbehandles af et eksternt firma, og tre børn er allerede hjemgivet, heriblandt Sandie Hansens tvillingedrenge og Sebastian Jensens søn, hvis sager jeg har fulgt tæt, og hvis kommuner og borgmestre jeg har følt mig nødsaget til at melde til politiet, fordi ingen andre instanser gjorde noget, da deres borgmester og familieafdeling svigtede fælt.

Det gjorde jeg, fordi jeg kunne se, at Langeland Kommune ligesom mange andre har store problemer med at overholde lovgivningen. Det være sig brud på retssikkerhedsloven, offentlighedsloven, forvaltningsloven og serviceloven, bl.a. i form af manglende partshøringer, manglende partsinddragelse, manglende børnesamtaler, manglende udredelser, manglende samtykke, inden man henter personlige papirer på borgere, manglende journalisering, borgere, som tildeles fiktive diagnoser af sagsbehandlere, sagsbehandlere, som sletter og retter i borgeres journaler, og sagsbehandlere, der slet og ret skriver og opdigter fiktive børnesamtaler. Den slags kan vi naturligvis ikke have i en retsstat som den danske.

Lad mig også slå fast, at vi jo ikke her taler om alle de socialrådgivere, som godt kan finde ud af at overholde lovgivningen. Det er der heldigvis masser af dygtige sagsbehandlere og socialrådgivere derude, der gør. Vi taler om dem, som ikke kan.

Vi har også set adskillige sager afdækket af pressen om børn, som på grund af diagnoser eller handicapsager er nødsaget til at blive hjemmeskolet af pressede og frustrerede forældre, som mere eller mindre tvinges ud i en sygemelding eller på tabt arbejdsfortjeneste, fordi kommunerne ikke giver børnene de pasnings- eller specialskoletilbud, som de skal. Her kan der altså ligge økonomiske incitamenter bag. Vi ved, at autister har tre gange så stor risiko for at blive fjernet fra deres hjem, bl.a. fordi alt for få udredes, før de anbringes. Parallelt med dette dilemma har vi aldrig set flere diagnoser stillet, end vi gør i dag. Der skal simpelt hen en diagnose til, før man kan få hjælp eller støtte. Det er diagnoser, som kan være ufattelig svære at slippe af med igen, også hvis de senere i livet viser sig at være forkerte. Samtidig hører vi flere og flere eksperter udtale, at vi overdiagnosticerer i Danmark, og det bekymrer også Liberal Alliance ufattelig meget. Utilstrækkelig faglighed leder ikke alene til dårlig økonomi, men også til store personlige tab og svigt, som præger en resten af livet.

Børnebarometerets tal fra 2022 er også meget bekymrende. Kravet om at udarbejde en børnefaglig undersøgelse eller opdatering er overholdt i 73 pct. af sagerne. Blandt anbringelsessagerne er det dog kun overholdt i 69 pct. af sagerne. Kravet om afslutning af børnefaglig undersøgelse inden for fristen på 4 måneder er kun overholdt i 60 pct. af sagerne. Blandt anbringelsessagerne er kravet kun overholdt i 59 pct. af sagerne. I 45 pct. af sagerne var der ingen lovpligtig børnesamtale. Københavns Kommunes interne rapport på børneområdet fra 2017 viste, at kommunen havde sagsbehandlingsfejl i strid med lovgivningen i 100 pct. af afgørelserne på anbringelsesområdet – 100 pct.

Kl. 16:32

Sjusk, lovbrud eller det, at kommuner bevidst eller ubevidst trækker sager i langdrag, som gør, at de sparer penge, er et kæmpe problem, idet sagerne ofte trækkes i langdrag i årevis, hvilket en kommune har en økonomisk fordel af. Det har på nuværende tidspunkt ingen konsekvenser for kommunerne, når fejlen af deres.

Hvis en kommune f.eks. på et forkert grundlag nægter en borger en service eller et hjælpemiddel, som borgeren har krav på, bør den ikke have økonomisk fordel af denne beslutning. En bodsordning er nødvendig at få indført. Hvis en kommune begår en fejl, skal en kommune erkende det over for borgeren, og i tilfælde, hvor fejlen er alvorlig, skal borgeren kompenseres økonomisk. Ikke alene vil en bodsordning bidrage til en oplevelse af, at systemet er retfærdigt, men den vil også skærpe fokus på kvaliteten i kommunernes sagsbehandling.

Ankestyrelsen har tidligere fortalt Bornholms Regionskommunes velfærdsdirektør, at Ankestyrelsen ikke vil sanktionere et konkret lovbrud, fordi det ikke er Ankestyrelsens opgave »at slå myndighederne i hovedet«. LA finder det meget bekymrende, hvis den udtalelse er et udtryk for, hvordan Ankestyrelsen mere generelt vurderer sin opgave. I næsten enhver tvist mellem borgere og kommune har kommunen en lang række fordele i form af faglige kompetencer og økonomi. Når kommunen begår fejl, bør Ankestyrelsen fungere som en uafhængig vagthund, som bringer balance i forholdet mellem borger og kommune. I fraværet af en forvaltningsdomstol, som jo findes i stort set alle andre europæiske lande, skal Ankestyrelsen påtage sig den opgave »at slå myndighederne i hovedet«, når nu de ikke følger lovgivningen. Det har de med en bodsordning mulighed for meget enkelt og retfærdigt.

Jeg skulle hilse fra Alternativet og DF og sige, at de støtter beslutningsforslaget. Tak for en god debat.

Kl. 16:34

Anden næstformand (Jeppe Søe):

Selv tak. Der er ikke nogen kommentarer, så tak til ordføreren.

Da der ikke er flere, der vil sige noget, er forhandlingen sluttet.

Jeg foreslår, at forslaget til folketingsbeslutning henvises til Socialudvalget. Hvis ingen gør indsigelse, betragter jeg det som vedtaget.

Det er vedtaget.

Det sidste punkt på dagsordenen er:

6) 1. behandling af beslutningsforslag nr. B 57:

Forslag til folketingsbeslutning om hjælp frem for straf til stofbrugere.

Af Theresa Berg Andersen (SF) m.fl.

(Fremsættelse 14.03.2023).

Kl. 16:35

Forhandling

Anden næstformand (Jeppe Søe):

Der er ikke nogen, der ønsker at begrunde forslaget. Forhandlingen er åbnet. Den første, der får ordet, er social- og boligministeren.

Kl. 16:35

Social- og boligministeren (Pernille Rosenkrantz-Theil):

Tak for det. Med det her beslutningsforslag ønsker forslagsstillerne at pålægge regeringen at igangsætte et lovforberedende arbejde inden udgangen af 2023, som skal munde ud i et lovforslag, der styrker indsatsen mod stofbrug og afhængighed igennem social og sundhedsfaglig intervention frem for straf til stofbrugerne.

Kæmper man med et stofmisbrug, skal man have den rette hjælp. Det gælder ikke mindst de mange mennesker, for hvem stofmisbrug blot er en ud af flere livsomstændigheder. Det er en målgruppe, vi i vores velfærdssamfund i dag ikke formår at hjælpe godt nok. Vi har som samfund en forpligtelse til løbende at forholde os til, hvordan vi bedst og mest effektivt hjælper borgere med stofmisbrug, og en forpligtelse til at forebygge, at flere, herunder særlig børn af unge, udvikler et misbrug. Jeg hilser selvfølgelig derfor også beslutningsforslagets intention om at styrke indsatsen på stofmisbrugsområdet velkommen.

Jeg vil her sige, at en af de her ting, som regeringen har besluttet i sit regeringsgrundlag, netop er at tage fat om den allermest udsatte gruppe af borgere i Danmark. Jeg er i øjeblikket på vej rundt til rigtig mange forskellige steder, som i dagligdagen beskæftiger sig med lige præcis den her gruppe. Jeg skulle hilse og sige, at vi har lavet ikke så få snubletråde for den gruppe af borgere. Det er også derfor, at vi ser på andre måder at organisere området på.

Jeg synes dog så, at i det her beslutningsforslag kobles muligheden for at få hjælp til ens stofmisbrug meget tæt sammen med spørgsmålet om straf for besiddelse af stoffer. Det er tæt på, at man får det indtryk, når man læser det, at ophævelse af straf er en forudsætning for, at folk kan få relevant social og sundhedsmæssig hjælp. Derfor vil jeg bare understrege, at alle borgere med et stofmisbrug har ret til misbrugsbehandling. Adgangen til behandling ikke afhænger af, om man har modtaget en straf for besiddelse af stoffer. Man kan som borger henvende sig direkte til kommunen for at komme i behandling, og herefter skal behandling iværksættes inden for 14 dage. Det er altså uafhængigt af, om man har modtaget en straf eller ej. Så straf udelukker med andre ord heller ikke nogen fra at modtage den nødvendige behandling. En generel afkriminalisering af stoffer er således heller ikke en forudsætning for at kunne sætte ind med relevant hjælp til målgruppen.

Så synes jeg, at der lidt er den problemstilling, at stofmisbrug bliver skåret over en kam i beslutningsforslaget og i den løsning, der bliver foreslået. Jeg mener, at det er vigtigt at holde sig for øje, at målgruppen af borgere med stofbrug spænder ekstremt bredt. Den spænder jo fra den person, der tager kokain på toilettet inde på en af de smarte barer i byen og i øvrigt aldrig gør det igen, og så over til den kvinde, man møder og hører om på Reden. Hun  har været i Firkanten, som de kalder det på Vesterbro, siden hun var 14 år gammel, og har været afhængig af hårde stoffer siden da, og hun er nu 18 år gammel og arbejder som prostitueret i hverdagen og har allerede som 18-årig et årelangt misbrug bag sig og rigtig svære livsbetingelser i øvrigt.

Så det er bare for sige, at når vi taler om misbrug og forbrug, taler vi om en gruppe, der spænder enormt bredt. Så for så vidt angår gruppen af de mest udsatte borgere med stofbrug, kan der være særlige hensyn at tage, og der kan bestemt være behov for at afvige fra de rammer, der jo primært er indrettet til det store flertal. Det gælder i forhold til en behandlingsindsats. For en ting er jo, at man på papiret har ret til behandling. En helt anden ting er, om vi med den måde, vi har indrettet det på, faktisk også sikrer, at den reelt er tilgængelig for den målgruppe, som har det allersværest. For de mest udsatte borgere med stofmisbrug kan det være en barriere for at komme i behandling selv at skulle tage initiativ til det, selv at skulle komme hen til det og selv at skulle følge op på det og alle mulige andre ting. Derfor skal vi selvfølgelig have blik for, at det er meget forskellige grupper.

Kl. 16:40

Så mener jeg også, at det er rimeligt, at vi med narkotikalovgivningen tager særlige hensyn til den gruppe af meget udsatte borgere. Det mener jeg i øvrigt også det er med vores sociallovgivning i øvrigt. Det er jo et stykke arbejde, vi ser ind i fra regeringens side, altså at lave særlige regler. Det kunne eksempelvis være, at man ikke længere skal være en del af den beskæftigelseslovgivning, som også i dag gælder for den her gruppe af borgere. Man kan jo umuligt opfylde på de krav, der bliver stillet til en, og det har jo simpelt hen heller aldrig har været hensigten med lovgivningen, at man bliver fanget i et sådant kafkask system, når man er en meget udsat borger.

Så har jeg bare sådan et enkelt eksempel på, hvordan reglerne absolut ikke er indrettet til den her gruppe. Jeg spurgte ude på Reden på Vesterbro for nylig: Hvor i Danmark kommer kvinderne fra, altså fra hvor mange forskellige kommuner? Der sagde de så: Ja, minimum 70, bare som et slag på tasken. Det vil sige, at de kommer fra mere end to ud af tre danske kommuner, og vi har jo indrettet os på den måde, at ens hjemkommune er handlekommune. Det betyder, at hvis man som borger f.eks. er taget fra Viborg til København, men ikke har fået en adresse i København, så bliver ens hjemkommune, altså der, hvor man kan få social støtte, ved med at være Viborg Kommune, og det er, uanset at man f.eks. har boet i København i 15 år. Så hvis ikke man på noget tidspunkt er lykkedes med at få en adresse, fordi man eksempelvis er hjemløs, prostitueret og stofbruger, ja så er det stadig væk Viborg Kommune, der er ens hjemkommune. Det kan godt være lidt besværligt, hvis man i forvejen har et bimlende højt stofbrug og i øvrigt arbejder som prostitueret den ganske nat, at skulle stille på Viborg Kommune kl. 9.00 tirsdag morgen.

Altså, der er jo et eller andet absurd i, at vi overhovedet har indrettet lovgivningen på den måde. Så det er bare for at sige, at vi har spændt rigelig med snubletråde ud. Derfor er vi fra regeringens side for så vidt også åbne over for at kigge på, om der kan være andre steder, hvor man skal ind at justere på den måde, vi tackler den her gruppe på, også i forhold til spørgsmålet om stofbrug.

En af de ting, som jeg i hvert fald mener at vi skal kigge på, er de her regler, der er rundtom. Det kunne være politiets mulighed for at give en advarsel for besiddelse af stoffer i stedet for at give straf. Nu har jeg været på socialområdet i ret mange år, men jeg ville ikke kunne se, hvad for en af de to borgere der tilhører den gruppe, som man med rimelighed kan give en advarsel, og hvem af dem der ikke gør. Jeg ønsker held og lykke til den betjent, der skal stå på gaden og gætte, hvilken en af borgerne der falder inden for den ramme, og hvem der ikke gør. Jeg synes ikke, at de regler, vi har fået lavet der, er rimelige. Politiet har været under ret meget kritik for det, og det mener jeg simpelt hen heller ikke er rimeligt.

Altså, jeg mener, at pilen peger på Christiansborg. Vi bliver simpelt hen nødt til at lave nogle regler, hvor det er tydeligt, hvad det er, vi mener med det. Det mener jeg godt at vi kan gøre bedre, og det er en af de ting, som vi fra regeringens side gerne vil se på: Kan man gøre noget, så vi lige får spændt bardunerne lidt, i forhold til hvordan vi gør det den vej rundt?

Vi har allerede forsøgt at forbedre undervisningen på politiskolen i forhold til den her mulighed, og jeg synes jo altid, at det er godt, at man laver en ekstra indsats i forhold til at få skabt så stor en forståelse for den her gruppe som overhovedet muligt. Men jeg kan godt annoncere på forhånd, at jeg ikke tror på, at det er nok. Jeg tror på, at vi bliver nødt til at lave regler, der er lavet med særlig hensyntagen til den her gruppe, og på en måde, så det faktisk også er til at afkode for landets politibetjente.

Jeg mener, at vi langtfra er i mål. Der er to afsnit, jeg er allergladest for i vores regeringsgrundlag. Det ene er det, der handler om handicap, og det andet er det, der handler om de allermest udsatte borgere i vores samfund. Og nogle af de borgere hører jo så under begge afsnit. Jeg glæder mig rigtig meget til at invitere Folketingets partier til forhandlinger på det område, når vi er klar til det. Lige nu foregår der et ret stort forberedende arbejde i den sammenhæng, og jeg glæder mig til at præsentere et udspil på området. Jeg tror, at både SF, som har fremsat forslaget her i dag, men også andre partier vil kunne genkende nogle af de tanker, vi har drøftet med hinanden i årevis på det her område. Tak for ordet.

Kl. 16:44

Anden næstformand (Jeppe Søe):

Fru Karina Lorentzen Dehnhardt, Socialistisk Folkeparti.

Kl. 16:44

Karina Lorentzen Dehnhardt (SF):

Man kan jo godt ærgre sig over, at der ikke skete noget for den mest udsatte gruppe i de 3 år, det rent faktisk stod i forståelsespapiret i sidste regeringsperiode. Jeg kunne godt tænke mig at spørge ministeren om, hvilke gavnlige effekter der er af at opretholde den nuværende retstilstand, uanset om man er den person, der bruger kokain i festligt lag i en weekend, eller om man er den udsatte kvinde fra Reden, som ministeren omtalte. Er der nogen af de to grupper, der har gavn af, at vi giver dem bøder, konfiskerer deres stof, giver dem pletter på straffeattesten? Altså, er der en god effekt af den måde, vi vælger at gøre det på i dag?

Kl. 16:45

Anden næstformand (Jeppe Søe):

Ministeren.

Kl. 16:45

Social- og boligministeren (Pernille Rosenkrantz-Theil):

Altså, efter min bedste overbevisning er det sådan, at det er en virkelig dårlig idé, at ting, der er virkelig skadelige, ikke også er gjort ulovlige af staten. Og så er der en gruppe, der har været afhængige af nogle stoffer i så mange år, at jeg ikke mener, det er meningsfuldt. Men jeg mener under ingen omstændigheder, at vi fra statens side skal ind og blåstemple, at man tager kokain i weekenden som ungt menneske.

Kl. 16:45

Anden næstformand (Jeppe Søe):

Spørgeren.

Kl. 16:45

Karina Lorentzen Dehnhardt (SF):

Jeg bad heller ikke ministeren om at blåstemple det. Jeg spurgte bare, hvilke gavnlige effekter vi har af at give de to grupper pletter på straffeattesten og bøder. Det kunne jo være, det var en ung mand, der tog kokain ved festlige lejligheder, men som nu ikke får mulighed for at have et fritidsjob eller få en læreplads. Altså, det kan have ret vidtrækkende konsekvenser. Så hvad får vi ud af som samfund at opretholde den lovgivning? Det er bare det, jeg godt kunne tænke mig at ministeren siger noget om. I Portugal har man rent faktisk set, at det her har ført til et fald i brugen af cannabis og hårde stoffer, lige efter man afkriminaliserede. Og jeg synes da, det er meget tankevækkende. Tænk sig, om vi kunne gå nogle nye veje i narkopolitikken herhjemme og så faktisk få færre brugere ud af det.

Kl. 16:46

Anden næstformand (Jeppe Søe):

Ministeren.

Kl. 16:46

Social- og boligministeren (Pernille Rosenkrantz-Theil):

Jeg mener, det er for unuanceret at tale om den her gruppe under et. Jeg er simpelt hen lodret imod at lave en afkriminalisering af hårde stoffer for den store brede almene danske befolkning. Altså, fuldstændig på samme måde som jeg mener, at det er afgørende, at forskellige giftstoffer er forbudt i fødevarer, mener jeg også, at det skal være forbudt at indtage gift ad alle mulige andre veje, og at man fra statens side på den måde sender et ret klart signal om, hvordan man ønsker, at et normalsamfund hænger sammen.

Så er der en gruppe af borgere, der har så store vanskeligheder i tilværelsen, og som har været stofafhængige i så mange år, at jeg mener, at vi kan tale om, hvordan man omkring den gruppe kan få tilværelsen til at hænge anderledes sammen. Og så er det en større debat om straf i det hele taget, for man kunne jo sige det samme om den, der begår vold. Hvad får vi som samfund ud af, at vi straffer for vold? Ja, vi får forhåbentlig det ud af det, at folk ikke begår selvtægt, og at der er en ret klar signalgivning omkring, at vold ikke er i orden.

Kl. 16:47

Anden næstformand (Jeppe Søe):

Tak til ministeren. Så er det ordførerrækken, der går i gang, og den første er fru Maria Durhuus fra Socialdemokratiet.

Kl. 16:47

(Ordfører)

Maria Durhuus (S):

Tak for ordet, og tak til SF for igen at sætte fokus på den her udsatte gruppe af borgere med et stofmisbrug. Vi havde debatten om vilkårene for stofbrugere for en måneds tid siden i forbindelse med behandlingen af B 38 om et id-kort til stofafhængige, og som jeg sagde dengang, er det et vigtigt område. Jeg har selv arbejdet inden for området i mange år, og jeg har også set mange menneskeskæbner, der har kæmpet en daglig kamp mod deres misbrug.

Derfor har vi i Socialdemokratiet også sympati for intentionen, at vi i højere grad skal møde stofmisbrugerne med tilbud om hjælp og støtte til at komme ud af deres afhængighed, men jeg synes, at forslaget griber problemet skævt an. Det er grundlæggende et problem, at lovforslaget opstiller en præmis om, at hjælp og sanktioner er hinandens modsætninger. Der er nemlig ikke nogen modsætning mellem på den ene side at sanktionere overtrædelse af vores lovgivning og på den anden side tilbyde hjælp til dem, der er afhængige. Allerede i dag er det sådan, at kommunerne skal tilbyde hjælp til stofafhængige. Det er altså ikke sådan, at fordi man får en straf, bliver man afskåret fra at komme i behandling. Vi kan jo så diskutere, om hjælpen er god nok, og der kan findes mange eksempler på, at den ikke er det. Det er også et område, der har været nedprioriteret i mange år, og det er et område, der har været underlagt mange forskellige vinkler og synspunkter hen over årene. Som vi diskuterede i forbindelse med B 38, findes der også allerede i dag bestemmelser om såkaldte advarselssignaler i loven om euforiserende stoffer, som giver politiet mulighed for at give en advarsel frem for straf. Rigspolitiet har anerkendt, at der er mulighed for forbedring og plads til det.

Forslagsstillerne henviser i bemærkningerne til beslutningsforslaget til, at modellen fra Portugal skal være et forbillede for en dansk indsats. Jeg besøgte selv Portugal og så nærmere på deres erfaring i forbindelse med en udvalgstur for nogle måneder siden, og jeg må sige, at mine oplevelser er noget anderledes end forslagsstillernes. Jeg oplevede intet i Portugal, som jeg ønsker i Danmark. Jeg så ikke på noget tidspunkt, at mennesker fik hjælp. Jeg hørte om, at de fik samtaler i stedet for straf, men jeg så et samfund, der havde givet op, et samfund, der havde besluttet sig for at kalde indsatsen for afkriminalisering, og et samfund, der på en eller anden måde havde ladet falde, hvad der ikke kunne stå. Der var gode intentioner, men der var ikke et samfund, der kunne løfte opgaven.

Og jeg bliver ramt, når jeg hører, at stofbrugere stadig væk ikke er velkomne på hospitalerne og andre steder til at få hjælp, men at det skal klares ude i stofindtagelsesrummene og i de små samfund, der tager sig af det. Vi hørte også, at det tit var de samme mennesker, de havde i samtale flere gange, og jeg hørte også, at når der var store festivaler og store samlinger, hvor man vidste, der ville være narkotika, var man nødt til at bede politiet om at kigge den anden vej og lade være med at gå derhen, for ellers ville ventetiden på at få en samtale blive for lang. Jeg så også handel foregå fuldstændig åbenlyst på gaden og fra en nedlagt pølsevogn.

Jeg er bekymret, for er det graciøst, er det det, vi vil i Danmark? Jeg undrer mig rigtig meget over, at forslagsstillerne bliver ved med at bringe Portugal i spil. Jeg undrer mig ret meget over, at vi ikke en eneste gang har set et ønske om at skabe forhold for misbrugere, som det, vi ser Zürich, hvor lægeordineret heroin skaber stabilitet og ro for dem, der har et misbrug, ligesom der for dem, der stabiliseres, tilrettelægges en behandling, således at 50 pct. af deres indskrevne bruger er i ordinær beskæftigelse. De er altså hevet ud af gadens rum, væk fra prostitution, væk fra kriminalitet, og det er i min optik hjælp. Vi har nu haft den mulighed i Danmark i mere end 10 år, og vi står stadig væk og drøfter ønsker om portugisiske tilstande.

Er vi lykkedes med indsatsen? Nej, det mener jeg ikke at vi er, og vi skal bestemt gøre det bedre. Derfor er jeg også glad for, at der i regeringsgrundlaget lægges op til en ny indsats for mennesker med bl.a. massive misbrugsproblemer. De har behov for at blive mødt af en helt anden indsats, et helt andet menneskesyn, end de gør i dag, og vi skal skabe en ny politik sammen på området for misbrugerne. Vi skal inddrage og lytte til både dem, det handler om, og dem, der arbejder med dem, og der, hvor erfaringen ligger. Så i Socialdemokratiet kommer vi ikke til at støtte det her forslag, men vi kommer til at styrke indsatsen, og det håber jeg at vi kan gøre sammen, når udspillet præsenteres. Tak for ordet.

Kl. 16:52

Anden næstformand (Jeppe Søe):

Fru Karina Lorentzen Dehnhardt, Socialistisk Folkeparti.

Kl. 16:53

Karina Lorentzen Dehnhardt (SF):

Tak for ordet. Jeg har også været Portugal – det er selvfølgelig lidt længere tid siden – og jeg havde en anden oplevelse, men det er fair nok. Og der kan selvfølgelig være sket noget i mellemtiden.

Jeg vil bare høre, om ordføreren er enig med sin kollega fru Nanna W. Gotfredsen, som er citeret for i et forsvar for den portugisiske model at sige, at det her med straf til brugerne forhindrer nogle i at komme frem til hjælpen, altså at når det er det samme system, som straffer, som også skal give hjælpen, så bliver det faktisk et problem for nogle brugere, og så holder de sig væk. Er ordføreren enig i det udsagn, og hvis ordføreren er enig i det udsagn, skulle vi så ikke gøre noget andet, så vi sørger for, at det bliver nemmere at komme frem til hjælpen? Jeg er fuldstændig enig i, at hjælpen skal være der, og jeg synes ikke, at det her forslag er et udtryk for, at man opgiver mennesker. Det er at tilbyde mennesker hjælp; det er at tilbyde nogle de mennesker, som ikke nødvendigvis – og det var det, socialministeren snakkede om – når frem til hjælpen, men når politiet antræffer dem, og måske er de eneste, der ser dem, så har de faktisk muligheden for at få dem gelejdet hen til noget hjælp.

Kl. 16:54

Anden næstformand (Jeppe Søe):

Ordføreren.

Kl. 16:54

Maria Durhuus (S):

Jeg ser det jo ikke sådan, at det ene udelukker det andet. Jeg mener, at vi har en narkotikalovgivning Danmark, fordi det er rigtig, rigtig farligt. Har man et stort forbrug af ulovlige stoffer, mener jeg sagtens, at man kan få tilbudt en behandling, men jeg mener ikke, at man nødvendigvis skal fritages for den straf, der er for at bære stoffer på sig. Jeg hører, hvad der bliver sagt om præmissen om, at man har det til eget forbrug, men hvad så, hvis man har det til eget forbrug og sælger videre til andre for at tjene til det næste, man skal have til eget forbrug? Er man så bruger, eller er man pusher? Det er noget af det, jeg synes bliver uklart, når vi trækker det så sort-hvidt op, hvor vi siger, at vi enten skal afkriminalisere det, eller også skal vi ikke. Jeg har svært ved i debatten at finde ud af, hvorfor det ene udelukker det andet.

Kl. 16:55

Anden næstformand (Jeppe Søe):

Spørgeren.

Kl. 16:55

Karina Lorentzen Dehnhardt (SF):

Det er da klart, at hvis man sælger videre, er det ikke lovligt. Det handler om eget forbrug, og sådan er det også i den portugisiske model. Så det er slet ikke så kompliceret; det behøver man ikke stille op som et problem.

Henrik Rindom, som jo er en af dem, der ved mest om rusmidler i Danmark overhovedet, og som også er fortaler for den portugisiske model, har faktisk foreslået, at fordi der er en gruppe unge mennesker, som vi aldrig kommer i kontakt med, som vi simpelt hen ikke får hen til behandlingsmulighederne, skulle man, hvis de får en bøde for cannabisbesiddelse, i stedet for at pålægge dem at betale bøden, give dem et pålæg om at gå i behandling. Han mener, at vi så ville kunne få dem i behandling. Gør det ikke indtryk på ordføreren?

Kl. 16:56

Anden næstformand (Jeppe Søe):

Ordføreren.

Kl. 16:56

Maria Durhuus (S):

Er det så ikke også en straf, hvis du enten skal betale en bøde eller gå i behandling? Det er jo ikke anderledes end andre steder i vores samfund, hvor det er sådan, man kan komme til at begå en handling, fordi man har nogle vanskeligheder med noget andet, og så bliver man idømt en straf, der går ud på at passe en behandling, fordi man har lavet noget, fordi man er syg.

Kl. 16:56

Anden næstformand (Jeppe Søe):

Tak til ordføreren for Socialdemokratiet. Når jeg rejser mig, har I 3-4 sekunder tilbage; så kan I selv tælle inde i hovedet.

Næste ordfører er fru Anni Matthiesen fra Venstre. Værsgo.

Kl. 16:56

(Ordfører)

Anni Matthiesen (V):

Tak for det. Og tak til SF for at fremsætte det her beslutningsforslag. I Venstre mener vi, at man, uanset hvor i samfundet man befinder sig, skal behandles med værdighed. Vi er altså i Venstre enige med forslagsstillerne om intentionen bag det her forslag, netop at sikre mere værdighed og bedre hjælp for de mest udsatte borgere med stofmisbrug.

Det må dog nævnes, synes jeg, og det synes jeg også er vigtigt at understrege i dag, at kommunerne allerede i dag er forpligtet til at tilbyde stofmisbrugsbehandling. Adgang til den behandling er ikke afhængigt af, hvorvidt man har modtaget straf, heller ikke for besiddelse af stoffer. Det er blot for at understrege det, så der ikke er nogen tvivl om den del.

Det er sådan, at det er skrevet ind i regeringsgrundlaget – hvad jeg også tror at forslagsstillerne har bemærket – at vi jo kommer med et udspil, hvor vi netop sætter fokus på den her del. Jeg vil også godt lige nævne, at det ikke er så længe siden, at vi har diskuteret det her sidst – jeg tror, det er en måneds tid siden – hvor vi under behandlingen af det forslag, der hedder B 38, om id-kort til stofmisbrugere også var omkring nogle af de samme emner, som vi drøfter her i dag.

Jeg skal også huske at hilse fra Konservative og sige, at de desværre ikke kan bakke op om forslaget, og det kan vi heller ikke fra Venstres side.

Kl. 16:58

Anden næstformand (Jeppe Søe):

Fru Karina Lorentzen Dehnhardt, Socialistisk Folkeparti.

Kl. 16:58

Karina Lorentzen Dehnhardt (SF):

Jeg vil gerne høre, om ordføreren tror, at man kan straffe sig ud af afhængighed.

Kl. 16:58

Anden næstformand (Jeppe Søe):

Ordføreren.

Kl. 16:58

Anni Matthiesen (V):

Jeg vil sige det på den måde, at i forskellige sammenhænge virker straf jo. Jeg er i tvivl om, om man kan gøre det, hvis det er mennesker, der er dybt afhængige af stoffer. Jeg tror sagtens, der kan være mennesker, som er så påvirket af stoffer, at det er det eneste, de går op i. Og der kan jeg godt være i tvivl om, om det har en virkning, uanset hvor meget man skruer op for straffen. Men i forhold til straf generelt mener jeg, at der helt klart er steder, hvor det har en betydning, og hvor det kan hjælpe.

Kl. 16:59

Anden næstformand (Jeppe Søe):

Spørgeren.

Kl. 16:59

Karina Lorentzen Dehnhardt (SF):

Jamen hvis ordføreren ikke tror, at det hjælper i forhold til mennesker, som virkelig har et problem, hvorfor er det så, at ordføreren ikke vil kigge på en model, hvor vi behandler folk anderledes, og hvor vi rent faktisk tilbyder dem noget hjælp? Vi ved jo, at hvis man er meget afhængig, er det tit en proces. Det virker måske ikke første gang, man får hjælp, og det virker måske heller ikke anden gang eller tredje gang, men fjerde gang rammer man det vindue af motivation, som betyder, at den her gang bliver man rusmiddelfri. Så kunne det ikke give mening at tænke nyt på området?

Kl. 16:59

Anden næstformand (Jeppe Søe):

Ordføreren.

Kl. 16:59

Anni Matthiesen (V):

Jeg vil rigtig gerne være med til at tænke nye tanker. Jeg vil også rigtig gerne være med til, at vi trække forskellige erfaringer med ind, også fra andre lande. Men jeg må sige, som den sidste ordfører også var inde på, at jeg er lidt bekymret ved modellen fra Portugal, i hvert fald i forhold til det, jeg har læst om det. Jeg tror ikke kun, det er gode ting, man kan trække ind fra Portugal. Det kan godt være, at der kan være dele af det, man kan trække ind, men jeg mener også helt klart, at der er nogle problemstillinger i forhold til den model, som man anvender i Portugal.

Kl. 17:00

Anden næstformand (Jeppe Søe):

Så er det fru Katrine Daugaard, Liberal Alliance.

Kl. 17:00

Katrine Daugaard (LA):

Jeg har simpelt hen så svært ved at få øje på Venstres liberale politik her i salen i dag. Er det rigtigt forstået, at Venstre ønsker at straffe borgere, som er afhængige og har store problemer, i stedet for at få dem hen i nærheden af noget hjælp, mens kommuner, der begår lovbrud og på den måde også begår grelle ting mod borgere, bare skal gå fri? Er det forstået korrekt, at det er Venstres logik i forhold til straf?

Kl. 17:01

Anden næstformand (Jeppe Søe):

Ordføreren.

Kl. 17:01

Anni Matthiesen (V):

Nej. Og nu angriber Liberal Alliance endnu en gang Venstre med, at man ikke kan genkende Venstres liberale politik. Så kan jeg kun sige, at det er gensidigt i forhold til den måde, som Liberal Alliance pludselig er blevet på. Jeg kan ikke genkende Liberal Alliance mere. Det kunne jeg rent ud sagt for et års tid siden, men det kan jeg ikke mere i dag.

Kl. 17:01

Anden næstformand (Jeppe Søe):

Spørgeren.

Kl. 17:01

Katrine Daugaard (LA):

Det er sjovt. Vi har ikke ændret politik på det her område overhovedet. Vi har været for en frigivelse af hash osv. i mange år, og vi ønsker i hvert fald, at man sætter ind med mere hjælp end straf her.

Kl. 17:01

Anni Matthiesen (V):

Jeg må sige det på den måde, at Venstre ikke er der, hvor vi bare vil give det hele fri. Det er vi ikke, hverken når det gælder hash eller for den sags skyld stærkere narkotika. Så det kan jeg betrygge Liberal Alliances ordfører i. Der har Venstre ikke skiftet holdning.

Kl. 17:02

Anden næstformand (Jeppe Søe):

Tak til ordføreren fra Venstre. Den næste ordfører på talerstolen er fru Nanna W. Gotfredsen fra Moderaterne.

Kl. 17:02

(Ordfører)

Nanna W. Gotfredsen (M):

Tak for ordet, formand. Allerførst tak til SF for, ja, så længe tilbage jeg nærmest kan huske, at have haft stofbrugernes ryg. Tak også for at have fremsat beslutningsforslaget her. Så får vi debatten igen, i det mindste her. De intentioner og værdier, der ligger bag, er vi i Moderaterne helt enige i. Det er min position, og det er Moderaternes politik, at besiddelse af stof til eget brug skal afkriminaliseres, at stofbrugerne selv skal flyttes helt ud af straffeapparatet, for så vidt angår stofbrug – altså for besiddelse af eget stof, for at præcisere det. Det er ikke stofferne, vi taler om, når vi taler om afkriminalisering, men vi taler om, at det er menneskene, der skal afkriminaliseres. Det er hjerteblod for mig, og det er Moderaternes position, men det er desværre også en position, der ikke fik plads i regeringsgrundlaget, hvorfor regeringen ikke bakker op om forslaget, som vi har hørt, og det er jeg forfærdelig ked af.

Straf er vores allermest indgribende reguleringsværktøj. Straf har skadevirkninger; straf er bevidst påføring af lidelse; straf må reserveres til mennesker, der med ond vilje påfører andre skader. Kriminalisering er stigmatisering, og stigma er tungt og nedbrydende for enhver, og for svært udsatte er det ubærligt. Som middel til at forebygge, at mennesker potentielt skader sig selv, er straf et helt og aldeles uegnet værktøj. Vi har faktisk også afstået fra i det store hele at gøre det over 200 år med den her grumme undtagelse. Forbudspolitikken har på en række punkter spillet fallit. Den har alvorlige skadevirkninger i sig selv. Dødeligheden, sygeligheden, stigmatiseringen, elendigheden, udstødelsen og alt det armod er unødigt, og vi kan ikke være det bekendt. Forbudspolitikken er også det, underverdenen tager direkte afsæt i, en underverden, hvor det væsentligste konkurrenceparameter nu engang er graden af udvisning af voldsparathed og brutalitet.

Afkriminalisering er ikke et mirakelmiddel i sig selv. Det er helt utvivlsomt et nødvendigt element, men der skal en del mere til, og det understreger portugiserne også selv igen og igen. Her er man nødt til at høre efter for at høre det: Der skal være tale om en kvalificeret, integreret tilgang, hvor medmenneskelighed, pragmatisme, en kontrolindsats mod underverdenen, forebyggelse, skadesreducerende indsatser og løbende evaluering og justering alle sammen er nødvendige. At få sådan en indsats skruet sammen og få alle aktører til at spille med er altså noget af et arbejde, og det rækker lidt ud over det her forslag.

Der er en ting i forslaget, jeg ikke helt forstår, og som undrer mig lidt, og det er, at det ser ud, som om politiet skal fortsætte som hidtil. Det er imidlertid ikke gået særlig godt, men det kan jeg måske blive klogere på i udvalgsarbejdet. Og så må jeg også bare sige her til sidst: Vi er der ikke; vi er ikke i nærheden af 90 mandater; vi mangler også noget faglighed. Det her skal vokse og modnes, og det vil jeg selv altid gøre alt, hvad jeg kan, for vil ske. Jeg overgiver mig aldrig. Tak for ordet.

Kl. 17:06

Anden næstformand (Jeppe Søe):

Fru Karina Lorentzen Dehnhardt, Socialistisk Folkeparti.

Kl. 17:06

Karina Lorentzen Dehnhardt (SF):

Tak for en meget engageret tale. Vi er jo fuldstændig på linje. Jeg tænker, at det må være meget frustrerende for fru Nanna W. Gotfredsen ikke at kunne overbevise regeringen om, hvorfor det her giver så meget mening, men vi må jo blive ved. Og den gode nyhed er, at vi efter valget er blevet flere, som bakker op om den portugisiske model, så det går da i den rigtige retning.

Men hvad er fru Nanna W. Gotfredsens bedste argument for, at vi skulle prøve at indføre den portugisiske model i Danmark? Hvad er det mest overbevisende argument, vi kan servere for de andre regeringspartier?

Kl. 17:07

Anden næstformand (Jeppe Søe):

Ordføreren.

Kl. 17:07

Nanna W. Gotfredsen (M):

Jeg ved næsten ikke, hvilket af de gode argumenter jeg skal vælge. Men lidt inspireret af den udveksling, der allerede har været her, vil jeg bare sige, at det er illiberalt at bruge straf som middel til at afværge, forhindre og forebygge, at mennesker løber en risiko for at skade sig selv. Og så vil jeg sige, at straf overhovedet ikke virker på de mest udsatte – snarere tværtimod. Hvis det virker på nogen, er det på dem, der ikke har brug for straf. Og flertallet af dem, der bruger p.t. kriminaliserede rusmidler, har jo et kontrolleret brug. Så straf virker ikke på nogen af de grupperinger, vi kunne komme i tanker om, og så skal det heller ikke bruges.

Kl. 17:07

Anden næstformand (Jeppe Søe):

Spørgeren.

Kl. 17:08

Karina Lorentzen Dehnhardt (SF):

Tak. Det er også just min pointe. Det her er et sundhedsproblem. Det er ikke et kriminalitetsproblem. Har Nanna W. Gotfredsen samme opfattelse som Henrik Rindom, som har været på besøg i Retsudvalget? Han siger, at der simpelt hen er nogle grupper, vi ikke kommer i kontakt med, og som har brug for hjælp på et tidligere tidspunkt. Men det kan jo godt være, at politiet træffer dem, og så har de den der klump i lommen, eller hvad de nu har i lommen. Hans pointe er, at ved at give dem muligheden for at undgå bøden og pletten på straffeattesten får de valget mellem det og at gå hen og få noget hjælp et sted. Er det fru Nanna W. Gotfredsens opfattelse, at der også er en gruppe, som vi ikke kommer i kontakt med, fordi systemet er, som det er?

Kl. 17:08

Anden næstformand (Jeppe Søe):

Ordføreren.

Kl. 17:08

Nanna W. Gotfredsen (M):

Der er for mig at se slet ikke nogen tvivl om, at hvis mødet med politiet, som stort set altid går forud for også udvikling af afhængighed, var en åben dør ind til hjælp, ville det gået meget mindre galt for rigtig mange.

Kl. 17:09

Anden næstformand (Jeppe Søe):

Så er det fru Katrine Daugaard, Liberal Alliance.

Kl. 17:09

Katrine Daugaard (LA):

Jeg vil bare sige tak for en rørende tale med et stort engagement. Hvor er det ærgerligt, at regeringen ikke bruger en så kompetent person som fru Nanna W. Gotfredsen på det her område. Hvor er det ærgerligt, at der ikke bliver lyttet til en så vidende person inden for det her. Det må være afsindig frustrerende, og jeg synes, det er rigtig ærgerligt, idet Liberal Alliance en til en deler din holdning og alt det, vi lige har hørt dig sige.

Kl. 17:09

Anden næstformand (Jeppe Søe):

Ordføreren.

Kl. 17:09

Nanna W. Gotfredsen (M):

Jeg synes egentlig, at regeringen trækker på mine erfaringer igennem mange år. Så jeg bliver faktisk brugt her. Kunne de gøre det mere i den her regering? Ja, det tænker jeg. Men jeg har ikke tænkt mig at overgive mig.

Men nu, hvor jeg har anledningen til det, vil jeg sige tak til Liberal Alliance, som ikke bare længe har villet frigive cannabis – det er ikke så meget min mærkesag – men som jo faktisk har haft en klar afkriminaliseringspolitik siden august 2014.

Kl. 17:10

Anden næstformand (Jeppe Søe):

Tak til ordføreren for Moderaterne. Så er det fru Marlene Harpsøe fra Danmarksdemokraterne.

Kl. 17:10

(Ordfører)

Marlene Harpsøe (DD):

Tak til SF for forslaget, som pålægger regeringen at igangsætte et forberedende arbejde, der skal munde ud i et lovforslag, der har til hensigt at styrke indsatsen mod stofbrug og afhængighed gennem social- og sundhedsfaglig intervention frem for straf til stofbrugere inden udgangen af 2023.

Konkret foreslår SF, at stofbrugere, der stoppes af politiet med stof til eget brug, henvises til et fagligt udvalg efter portugisisk forbillede. I det faglige udvalg foretager fagpersoner en vurdering af stofbrugets karakter og  eventuelle behov for social- eller sundhedsfaglig opfølgning i dialog med stofbrugeren. Forslaget indebærer en afkriminalisering af besiddelse af euforiserende stoffer til eget brug. Forslagsstillerne forventer ikke, at forslaget medføre et behov for nye tilbud eller rettigheder, idet fagudvalget vil kunne henvise til alle de behandlingsmæssige og sociale hjælpetilbud, der allerede findes i dag, herunder den kommunale stofmisbrugsbehandling.

I Danmarksdemokraterne støtter vi intentionen i at sætte ind med hjælp frem for straf til de allermest udsatte borgere, og at de selvfølgelig skal mødes af en stofmisbrugsbehandling af høj kvalitet, der i øvrigt tager udgangspunkt i borgerens samlede livssituation. Der kan være enkeltpersoner, som har så svære livsforhold på grund af f.eks. psykiske lidelser og stofmisbrug, at en bøde for besiddelse af stoffer til eget forbrug ikke bringer borgeren tættere på et liv uden stoffer. Det skaber i stedet yderligere konflikt og besværliggør vejen ud af misbruget. Politiet kan i dag allerede på baggrund af f.eks. sociale forhold give en advarsel i stedet for en bøde, når de pågriber en person med narkotika til eget forbrug. Vi bemærker samtidig i Danmarksdemokraterne, at kommunerne jo allerede i dag har pligt til at sætte ind med behandling til borgere, der lever med et stofmisbrug, i hvert fald som tilstanden er i dag.

Så når vi stemmer imod forslaget her, er det, fordi vi ikke kan støtte, at man generelt afkriminaliserer besiddelse af ulovlige stoffer. Misbrug af stoffer udvikles oftest i en ung alder. De stoffer, der handles på gader og stræder, er ulovlige af en grund. De er stærkt vanedannende. Jeg tror endda, ministeren sagde, at det var gift, og det er helt korrekt. De kan have store personlige, sociale, fysiske og psykiske konsekvenser for dem, som tager de ulovlige stoffer. Med et misbrug ændres personligheden. Man tænker ikke på andet end stofferne. Ens liv retter sig fuldstændig efter at holde stofbruget ved lige. Helbredet skranter. Man kan hverken passe skole eller arbejde. Økonomien skranter. Forholdet til familie og venner tager skade. Man bliver socialt isoleret. Stofferne kan sågar udløse psykiatriske tilstande som både akutte og kroniske psykoser. Der er også en øget forekomst af selvmord hos stofmisbrugere.

Det er en social deroute af dimensioner, og Danmarksdemokraterne kan på denne baggrund ikke støtte beslutningsforslaget

Kl. 17:14

Anden næstformand (Jeppe Søe):

Tak til ordføreren for Danmarksdemokraterne. Næste ordfører på talerstolen er fru Katrine Daugaard fra Liberal Alliance.

Kl. 17:14

(Ordfører)

Katrine Daugaard (LA):

Tak for det. Som fru Nanna W. Gotfredsen så rigtigt sagde, har Liberal Alliance i årevis ønsket en afkriminalisering af stoffer til eget forbrug, og vi har sådan set også fremsat et beslutningsforslag herom, som desværre ikke når at blive behandlet i den her samling. Men vi fremsætter det igen efter sommeren.

Især for stofmisbrugeren er livet hårdt og ubarmhjertigt, og de her mennesker har brug for omsorg, støtte og hjælp til at komme ud af deres misbrug gennem behandling. Derfor ser vi i LA positivt på det her beslutningsforslag og ikke mindst intentionerne bag det, nemlig at hjælpe i stedet for at straffe. Når en stofmisbruger stoppes af politiet i dag, vil de fratage ham hans stoffer og pålægge ham en bøde, hvilket kun øger stofmisbrugerens kriminelle aktiviteter for at skaffe nye penge til misbruget. Den danske indsats imod euforiserende stoffer har ikke virket efter hensigten, hvis formålet altså har været at mindske antallet af brugere, idet forbruget ifølge Sundhedsstyrelsens rapport har været stort set uændret fra 2000 og frem til 2021.

Nu er det ikke sådan, at vi behandler en afkriminalisering af stoffer her i dag, men vi behandler et beslutningsforslag om at hjælpe stofmisbrugerne bedre, når de stoppes af politiet. Og selv om det er Liberal Alliances ønske, at vi skal gå i gang med et mere vidtgående tiltag, ser vi det her som et skridt i den rigtige retning, og vi støtter derfor beslutningsforslaget.

Kl. 17:16

Anden næstformand (Jeppe Søe):

Tak til ordføreren. Den næste ordfører på talerstolen er hr. Peder Hvelplund fra Enhedslisten.

Kl. 17:16

(Ordfører)

Peder Hvelplund (EL):

Tak for det, formand, og tak til SF for at fremsætte det her forslag. Jeg tror sådan set, det er helt basalt, og jeg tror, det er blevet sagt mange gange tidligere, at man ikke kan straffe folk ud af afhængighed. Jeg tror, at når man har mødt mange stofbrugere, anerkender man også, at der er mange forskellige årsager til, at folk havner i et stofbrug eller stofmisbrug og også nogle gange i et misbrug, som de har et stort ønske om at komme ud af. Når man møder folk, får man som sagt en erkendelse af, at der er mange forskellige årsager.

Der er mange, der bruger det til at dulme sociale problemer, der er nogle, der bruger det til selvmedicinering, men det, der er fælles for dem alle sammen, er, at de har hver deres historie, hver deres virkelighed, og derfor er et enkelt instrument som straf heller ikke et instrument, der kan bruges til at hjælpe de her mennesker. Derfor synes jeg, det er helt indlysende og også sympatisk, at SF har fremsat forslaget igen, for der er brug for at gå en ny vej i forhold til den måde, vi behandler stofbrugere på.

I spørgsmålet om, om man i meget stort omfang kan behandle stofbrugere med en besked i e-Boks om, at de får en bøde, må jeg sige, at det jo er helt utilstrækkeligt, og det synes jeg også at der efterhånden med de erfaringer, vi har, burde være en større erkendelse af. Derfor er vi i Enhedslisten fuldstændig enige i det, som SF foreslår, og også i, at vi bør se på de erfaringer, der er fra Portugal, med en model, der også handler om afkriminalisering. Det handler om, at man som borger får tilbud om støtte og hjælp i stedet for at man bliver udsat for straf og kriminalisering. Jeg synes, det er et indlysende godt forslag, og derfor kommer vi far Enhedslistens side også til at støtte det.

Kl. 17:18

Anden næstformand (Jeppe Søe):

Tak til ordføreren fra Enhedslisten. Den næste ordfører er hr. Kim Edberg Andersen fra Nye Borgerlige.

Kl. 17:19

(Ordfører)

Kim Edberg Andersen (NB):

Når jeg læser forslaget vil jeg sige, at jeg umiddelbart gerne vil støtte forslaget. Når jeg hører debatten, kan jeg godt blive i tvivl, så jeg går lidt i tænkeboks, men som udgangspunkt kommer jeg i dag til at sige, at vi støtter forslaget. Problematikken for mig er faktisk, at det her ikke skal ende i en legalisering af hårde stoffer. Vi skal lige have skraldet lagene af det, sådan at vi er sikre på, at det, vi vil her nu, er at holde op med at jagte de svageste i vores samfund. Vi bliver som samfund nødt til at se hinanden i øjnene og sige, at der er nogle mennesker, der er så langt ude på kanten og er så svage, at det faktisk er o.k., at vi for dem laver et separat regelsæt, en anden måde at håndtere tingene på. For nogle mennesker hjælper det simpelt hen ikke, at de får en bøde, og nogle mennesker kommer vi til at straffe hårdere, fordi politiet ikke har en anden mulighed for at agere.

Jeg ser mest det her forslag som noget, der bevirker, at politiet kan få lov at agere på en anden måde end at give en bøde og fratage folk det stof, de har i lommen. Ethvert tænkende menneske vil vide, at hvis man tager det stof, som narkotikaafhængige på kanten af samfundet har brug for, så er det eneste, der sker ved det, at der bliver begået kriminalitet, fordi de skal bruge stoffet. Og hvis det bliver taget af en politibetjent, uden at de på nogen måde bliver sendt videre i systemet, så de bliver hjulpet, så har de jo bare brug for stoffet kort tid efter, og så skaffer de det. Vi har ikke politi nok til at stoppe det alligevel, så det er en måde, vi agerer på, fordi vi er løbet tør for gode løsningsforslag. Der ser jeg faktisk det her som noget, der er et godt løsningsforslag, men jeg bliver selvfølgelig bekymret, når jeg hører debatten herinde, hvor det blæser lidt i vinden, om det er for at hjælpe de svageste, eller om det er for at tage første skridt til en legalisering af hårde stoffer.

Legalisering af hårde stoffer kommer vi i Nye Borgerlige aldrig til at synes er en fed idé, for det er af kæmpestor vigtighed, at vi vælger at holde fast i, at hårde stoffer er enormt problematiske, og at man, hvis man som supervelfungerende yuppietype bliver taget med kokain, skal have en straf. Man må gerne få en plet på straffeattesten for det, for det er nu engang måden, vi holder folk fra at begynde at gøre de ting, vi synes er uønskede i et samfund. Og det er uønsket, at folk bruger hårde stoffer. Det er det, fordi vi ved, at det – i hvert fald nogle gange – lige netop fører til, at folk havner som de mennesker, som man faktisk med det her forslag forsøger at finde en hjælp til.

Så jeg vil sige til ordføreren, at jeg som udgangspunkt er meget positiv over for det her. Jeg så gerne, at det blev meget, meget tydeligt, og at det blev skåret ud i pap, at det var en meget bestemt gruppe, vi søgte at hjælpe, hvis jeg skal stemme for det, og det vil jeg rigtig gerne. For vi skal hjælpe de svageste. Det er vores pligt – det er vores pligt! – og det er det eneste ordentlige at gøre. Derfor var jeg også for tanken i det forslag om at give et id-kort til de mennesker, der var kommet i den situation. Politiet har selvfølgelig ikke mulighed for at huske alle cpr-numre og alle stofmisbrugere, og så kunne de vise det kort, så de var fri for at få frataget det stof, der lige i situationen var så livsnødvendigt og af så altoverskyggende vigtighed for dem.

Så jeg er jo både på ordførerens hold og på ministerens hold. Det er ikke ønskeligt, at vi lemper for meget i forhold til hårde narkotiske stoffer. Jeg tror, at det lige så meget er et skråplan, som det har været det ikke at have ordentligheden med sig og ikke at have stukket fingeren i jorden, dengang man lavede de regler, der er nu, og som det er det at håndhæve dem så hårdt, som man gør nu.

Forslaget bliver jo stemt ned i den her omgang, men det kan være, at vi stemmer for det en anden gang. Hvis man skal være helt sikker på, at Nye Borgerlige støtter det, skal man sørge for, at det ikke medfører en afkriminalisering af hårde stoffer som sådan. Det har vi nok svært ved at se os selv i, der er vi ikke Liberal Alliance – bestemt ikke – men kan vi på nogen måde lave nogle regler som dem i det her forslag, er det fint. For jeg synes faktisk, det langt hen ad vejen er et godt forslag, som gør, at vi bare bliver mere ordentlige over for de mennesker, der har allermest brug for det, og så overlever det danske samfund nok også, at der er nogle mennesker, som får lov til at gå videre med deres narkotika og et id-kort i lommen, hvis der gøres en indsats for, at de kommer ind i et system, der måske kan hjælpe dem ud på den anden side senere.

Den del stemmer vi for, og derfor er vi for forslaget, som det ligger i dag. Igen vil jeg sige, at der er mulighed for, at jeg ændrer mening, inden der skal stemmes om det, men jeg er meget, meget positiv. Jeg synes, at intentionen i forslaget er rigtig god.

Kl. 17:24

Anden næstformand (Jeppe Søe):

Tak til ordføreren fra Nye Borgerlige. Og så er det ordføreren for forslagsstillerne, fru Karina Lorentzen Dehnhardt fra Socialistisk Folkeparti.

Kl. 17:24

(Ordfører for forslagsstillerne)

Karina Lorentzen Dehnhardt (SF):

Tak for det. Og tak for en god debat. Det er jo faktisk rart at se, at vi bliver flere og flere, i hvert fald i tørre mandattal, der bakker op om den her model. Jeg er med på, at man ikke helt kan tælle Moderaterne med, men de er i hvert fald med os i ånden, og stod de mere frit, så er jeg ret sikker på, at de også havde bakket det her forslag op.

Jeg ved jo godt, at det ikke er så velset med genfremsættelser, og vi har jo også haft det her forslag på i den sidste regeringsperiode, men jeg havde nemlig håbet på, at Moderaterne, som jo har været ude med et lignende forslag og bakker den portugisiske model op, måske havde lidt bedre held til at overbevise deres regeringskollegaer om, at det her kunne være en vej, som vi også kunne gå i Danmark. Det er desværre ikke tilfældet denne gang, men jeg er fuldstændig enig med fru Nanna W. Gotfredsen i, at vi aldrig overgiver os. Vi kommer til at kæmpe, og jeg tror også, at det vil lykkes for os en dag, for det system, vi har, har spillet fallit.

Vi har jo i SF en landsmødebeslutning om den portugisiske model. Den indebærer, at man i stedet for at tænke straf i strafferetlig henseende møder brugeren med en anden sanktion. Så det betyder altså ikke, at man ikke oplever en sanktion; det er bare en sanktion, som består af hjælp i stedet for. I den portugisiske model er stoffer stadig væk ulovlige, og man går også efter bagmændene.

For os handler det om at reducere skadevirkningerne af stofbrug og have fokus på brugeren. Så til nye borgerlige vil jeg sige, at det her forslag ikke handler om at afkriminalisere stoffer; det handler om at afkriminalisere brugeren, som ikke længere skal betragtes som kriminel. I stedet fokuseres der på afhængigheden som et sundhedsproblem, og de mødes med en hjælp, som passer til situationen, og en respekt for, at nogle ikke kan eller måske ikke vil tage imod hjælpen, og at det er en proces, hvor man nogle gange skal mødes mange gange med hjælp, før man har kræfterne til at gøre den indsats, der betyder, at man kan måle et fremskridt. Det synes jeg faktisk ikke er at opgive folk. Jeg synes, det er at respektere, hvor de er i livet, og sige: Vi vil gerne investere i dig, vi vil gerne hjælpe dig, men vi vil altså ikke straffe dig, fordi du ikke kan lade være med at bruge stoffer.

I Portugal er der heller ikke nogen politikere, som snakker om at gå tilbage til tidligere tider, hvor man straffer brugeren. Jeg mener faktisk også, at vi skal tage hul på at ændre vores tilgang. Vi kan ikke straffe os ud af afhængighed. Og hvordan tror vi egentlig at vi bedst hjælper de mennesker, som indtager de her ulovlige produkter? Er det bedst med et tilbud om hjælp? Eller er det bedst med en plet på straffeattesten og at konfiskere deres stof, så de skal ud at lave penge til nye stoffer? Måske skal de tage et par ekstra sexkunder for at få penge eller bryde ind i et par ekstra huse.

Min holdning er i hvert fald klar. Jeg synes ikke, at vi skal straffe brugerne, og jeg synes, at vi skal møde dem med hjælp. Og når man har mødt nogle af de mest udsatte brugere, synes jeg faktisk også, at det er utrolig svært at holde fast i en tilgang af straf.

Bliver det unge menneske, som festryger cannabis, hjulpet af en plet på straffeattesten, fordi han har en klump i lommen? Det kan være, at det forhindrer ham i at få et fritidsjob eller en læreplads – noget af det, som kunne gøre, at han kom videre i sit liv. Hjælper det den unge mand, som selvmedicinerer sig på grund af adhd? Det tror jeg simpelt hen ikke på. Og hvad med den aktive heroinbruger, som er i heroinbehandling, men som også har et sidemisbrug? Det er der rigtig mange der har. Bliver han eller hun hjulpet af, at vi kan straffe vedkommende? Jeg tror simpelt hen ikke på det.

Men måske kunne vi bruge anledningen til at komme i kontakt med nogle af de mennesker og tilbyde dem hjælp i stedet for. Det er i hvert fald det, Henrik Rindom har været i Retsudvalget og sige. Der er altså en gruppe af mennesker, som vi ikke kommer i kontakt med, fordi det, at der stadig væk er straf, betyder, at de ikke kommer i kontakt med hjælpeapparatet. Og måske kunne bruge det, at politiet antræffer dem, til at få dem hjulpet hen et sted, hvor der faktisk er hjælp. Så kan det jo være, at de tager imod hjælpen, men det kan også være, de ikke tager imod hjælpen. Det er stadig væk en proces for nogle, men vi vil i hvert fald få den lille mulighed for at starte en dialog med nogle af de mennesker, som måske havde brug for, at vi var der for dem.

Kl. 17:29

Jeg synes jo også, at selv om nogle bruger stoffet rekreativt til fest og farver, så giver det faktisk heller ikke mening at gå efter dem med straf og politi. Langt de fleste af dem holder op igen. Der er heldigvis ikke 33 pct. af befolkningen, som f.eks. ryger cannabis på daglig basis, selv om 33 pct. af de unge rent faktisk har prøvet det, inden de fylder 35 år.

Det gode ved den her model er også, at sanktionen kan være hurtig. Vi ved jo selv, hvor langsomt det går i retssystemet i øvrigt. Der kan være meget lang vej fra den sanktion, man modtager, til den så bliver eksekveret. I det her system kan man indkalde folk til dagen efter, hvis man vil det og gearer systemet til det.

Til slut vil jeg sige, at vi jo også havde meget stærke indvendinger, da vi indførte heroinbehandlingen. Det var vi meget i tvivl om, og det var det samme med fixerummene. Jeg husker godt, hvor mange bekymringer der var for, om det nu ville gå galt, om det ville få flere til at anvende stoffer, og hvad det nu kunne betyde. Jeg vil sige, at i dag er vi jo ikke i tvivl om, at det var socialpolitiske landvindinger.

Jeg har nævnt det tidligere i dag, men jeg nævner lige igen, at fru Nanna W. Gotfredsen faktisk er blevet interviewet om den portugisiske model til TV 2. Her udtaler hun klart – og jeg tænker, at hun taler af erfaring – at flere ville turde søge hjælp med den portugisiske model, og det synes jeg er så vigtigt at holde fast i.

Jeg vil lige sige til Nye Borgerlige, at det her ikke handler om at legalisere stoffer; det handler om at afkriminalisere brugerne, ikke stofferne.

Til ministeren, som sagde, at man ikke skal fylde giftstoffer i sig, vil jeg bare sige, at det jo bliver konsekvensen af den nuværende politik. Henrik Rindom, som er en af dem, der ved mest om det her, siger, at der simpelt hen er nogle, vi ikke kommer i kontakt med, fordi vi har det system, som vi har på nuværende tidspunkt. Så der er store grupper, som ville have godt af at kunne komme i kontakt med hjælpeapparatet. Og så vil jeg sige, at jeg bliver lidt ked af, at ministeren som begrundelse for at afvise det her forslag bl.a. spørger, om vi så også skulle have straffrihed for vold. Altså, jeg vil sige, at der er meget stor forskel på et stofindtag og på vold. Vold går ud over andre, mens stofindtag går ud over en selv. Og jeg synes ikke, at man skal straffe folk for at indtage ting. Det må handle om, hvornår man påfører andre skade.

Så vil jeg sige til den socialdemokratiske ordfører, som sagde noget om, at man jo altid bare kan få behandling, og at vi ikke behøver at opgive straf, for at man kunne gå i behandling: Nej, det er rigtigt, men jeg vil bare gentage, at der er nogle brugere, vi ikke kommer i kontakt med, fordi systemet er indrettet, som det er i dag. De mennesker synes jeg vi svigter ved at blive ved med at holde fast i en politik, som har spillet fallit. Vi har prøvet det samme i rigtig, rigtig mange år. Kunne vi ikke bruge anledningen til at tænke nyt og anderledes?

Der er engang nogle, der har fortalt mig, at hvis man bliver ved med at gøre det samme, så får man det samme resultat. Skal man have et andet resultat, skal man gøre noget andet. Tak for ordet.

Kl. 17:33

Anden næstformand (Jeppe Søe):

Der er ingen, der har bedt om ordet, så derfor tak til ordføreren for forslagsstillerne.

Forhandlingen er nu sluttet.

Jeg foreslår at forslaget til folketingsbeslutning henvises til Socialudvalget. Og hvis ingen gør indsigelse, betragter jeg det som vedtaget.

Det er vedtaget.

Kl. 17:33

Meddelelser fra formanden

Anden næstformand (Jeppe Søe):

Tak for ordene. Også tak til baglandet, hvad enten I har kigget med derhjemme eller har siddet på tilhørerpladserne her i løbet af dagen.

Folketingets næste møde afholdes tirsdag den 30. maj 2023, kl. 13.00.

Jeg henviser til den dagsorden, der vil fremgå af Folketingets hjemmeside, og der vil ugeplanen såmænd også være at finde.

God pinse.

Mødet er hævet. (Kl. 17:33).


22. møde

Tirsdag den 7. februar 2023 kl. 13.00

Dagsorden

1) Udvidet spørgetime med statsministeren.

2) 2. behandling af lovforslag nr. L 26:

Forslag til lov om ændring af lov om institutioner for almengymnasiale uddannelser og almen voksenuddannelse m.v. (Afstandszoner i skoleåret 2023/24).

Af børne- og undervisningsministeren (Mattias Tesfaye).

(Fremsættelse 26.01.2023. 1. behandling 31.01.2023. Betænkning 02.02.2023).

Kl. 13:00

Meddelelser fra formanden

Formanden (Søren Gade):

Mødet er åbnet.

Medlem af Folketinget Mette Thiesen, der har stået uden for grupperne, har meddelt mig, at hun fra i dag, den 7. februar 2023, er indtrådt i Dansk Folkepartis folketingsgruppe.

Fra statsministeren har jeg modtaget meddelelse om, at det ved kongelig resolution af 6. februar 2023 er bestemt, at ledelsen af de under Forsvarsministeriets hørende forretninger fra i går og indtil videre overdrages til økonomiminister Troels Lund Poulsen.

Meddelelsen vil fremgå af www.folketingstidende.dk (jf. nedenfor).

[»Folketingets formand

Efter min indstilling er det ved kongelig resolution af 6. februar 2023 bestemt, at ledelsen af de under Forsvarsministeriet hørende forretninger fra dags dato og indtil videre overdrages til økonomiminister Troels Lund Poulsen.

Jeg beder formanden underrette Folketinget herom.

Sign. Mette Frederiksen

/Carsten Madsen«].

I dag er der følgende anmeldelser:

Lisbeth Bech-Nielsen (SF) m.fl.:

Beslutningsforslag nr. B 23 (Forslag til folketingsbeslutning om ret til en basal erhvervskonto for erhvervsdrivende).

Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Peter Kofod (DF), Helene Liliendahl Brydensholt (ALT), Peter Seier Christensen (NB) og Aaja Chemnitz (IA):

Beslutningsforslag nr. B 24 (Forslag til folketingsbeslutning om at bevare store bededag og give politikerne 10 pct. mindre i løn (borgerforslag)).

Mai Villadsen (EL) m.fl.:

Beslutningsforslag nr. B 25 (Forslag til folketingsbeslutning om et nationalt forbud mod PFAS i forbrugerprodukter).

Titlerne på de anmeldte sager vil fremgå af www.folketingstidende.dk (jf. ovenfor).

Retsudvalget har afgivet:

Betænkning og indstilling vedrørende valg af Folketingets Ombudsmand.

(Beslutningsforslag nr. B 26)

Betænkningen og indstillingen vil fremgå af www.folketingstidende.dk.

Det første punkt på dagsordenen er:

1) Udvidet spørgetime med statsministeren.

Kl. 13:01

Formanden (Søren Gade):

Jeg giver ordet til statsministeren for en indledende redegørelse.

Kl. 13:01

Statsministeren (Mette Frederiksen):

Tak for det. Jeg vil gerne starte med at sende mine varmeste hilsner til forsvarsministeren, som nu desværre er blevet sygemeldt. Vi glæder os til at få ham tilbage igen, når han er klar til at optage sit arbejde. Så vil jeg på regeringens vegne sige, at vi ser frem til et rigtig, rigtig godt samarbejde med det nyvalgte Folketing. Lad mig fremhæve tre af regeringens hovedprioriteter her frem til sommer: Det er forsvar og sikkerhedspolitik, det er sundhedsområdet, og det er uddannelser, og det sidste vil jeg gerne have lov til at uddybe i dag.

I weekenden var der DM i skills i Fredericia. Her kæmpede hundredvis af unge mennesker om at blive de bedste til netop deres fag: fremtidens elektrikere, vvs'ere, social- og sundhedsassistenter, klejnsmede og mange andre. Sidste år uddannede vi i Danmark 27.000 faglærte. Selv om vi er et lille land, er det tal alt, alt for lavt. Derfor skal vi styrke erhvervsuddannelserne, vi skal gøre folkeskolen mere praktisk, og vi skal give flere børn og unge mulighed for at trives, lære og vokse. For elever er forskellige. Nogle er gode til ord og tal og til at sidde stille, og andre er gode til at bygge, forme og reparere og ikke altid til at sidde stille. Men det er altså, som om vi har skabt en folkeskole, der lægger mest vægt på det boglige. Måske derfor er der også for mange, der vælger erhvervsuddannelserne fra.

I regeringen mener vi, at vi har behov for i det hele taget at reformere vores uddannelsessystem, og det gælder sådan set hele vejen rundt. Samlet set vil vi investere flere penge i uddannelse og undervisning. Vi vil gerne skabe nogle nye og attraktive og i virkeligheden også mere fleksible uddannelsesveje for alle unge, også de alt for mange, der slet ikke er i gang med en uddannelse. Jeg tror, vi på mange måder tænker uddannelser lidt for gammeldags i Danmark. Vi har behov for at tænke uddannelse som noget, der foregår igennem hele vores liv og vores arbejdsliv. Man kan også sige det på en anden måde: Måske skal vi tænke et uddannelsessystem, der passer bedre til både os mennesker og også vores arbejdsmarked. Vi begynder med de videregående uddannelser. Engang for ikke så mange år siden var universiteterne i Danmark for de få, især for dem, der skulle specialisere sig og måske forske. Men i dag er universiteterne blevet en uddannelsesvej for rigtig, rigtig mange. Arbejdsmarkedet har forandret sig, der er nye jobfunktioner og nye krav, og samtidig med det er universiteterne blevet en hovedvej i uddannelsessystemet. Men det er ikke sikkert, at den måde, vi uddanner de unge på, helt er fulgt med.

I dag er der rigtig mange unge på kandidatuddannelserne, der giver udtryk for, at der er for lidt undervisning, for lidt feedback og for store hold. Der er sågar nogle af de unge, der siger, at de faktisk kæmper lidt med og mod ensomheden, fordi de er overgivet til sig selv så mange timer, og vi kan se, at overgangen fra i hvert fald en del universitetsuddannelser til arbejdsmarkedet føles svær. Derfor vil vi gerne ind og kigge på kandidatuddannelserne og gøre en del af dem til 1-årige uddannelser med højere kvalitet, mere undervisning, mere vejledning, mere feedback og mindre hold, og vi vil gerne have en meget, meget tættere kobling til erhvervslivet og dermed det arbejdsmarked, de skal ud på efterfølgende. Vi vil gerne have, at det bliver lettere at gå fra studie- til arbejdsliv, og så vil vi rigtig gerne have, at flere også tænker, at uddannelse er noget, man netop vender tilbage til i løbet af arbejdslivet. Hvis man f.eks. har taget en 1-årig kandidatuddannelse, er det vores ønske, at man så senere, når man har været ude i nogle år og arbejdet og dygtiggjort sig, kan vende tilbage til universitetet og dygtiggøre sig endnu mere. Vi kommer snart med vores udspil, vi ser frem til at forhandle det med Folketingets partier, og jeg vil gerne allerede nu fra min side sige, at jeg håber, at det her bliver set i en sammenhæng med en række andre forslag, vi også kommer med på hele uddannelses-, skole- og undervisningsområdet, fra den mere praktiske folkeskole til et større sats på erhvervsuddannelserne og et løft af vores ufaglærte og meget, meget andet, når vi taler uddannelse og læring.

Til de nordatlantiske mandater, som er her i dag, vil jeg gerne sige tak for et rigtig godt samarbejde undervejs i regeringsforhandlingerne. Som I ved, prioriterer regeringen rigsfællesskabet meget højt. Vi vil både et tæt, et konkret og et meget løsningsorienteret samarbejde både med Færøerne og med Grønland, og det gælder på områder, som varetages af Danmark for hele riget, men selvfølgelig også på områder, som er overtaget af de to andre lande. Når det gælder det kommende forsvarsforlig, vil vi sørge for en tæt inddragelse både af Færøernes landsstyre, men også Grønlands naalakkersuisut og i øvrigt jer nordatlantiske mandater, så vi får truffet de beslutninger, der er de bedste for hele rigsfællesskabet.

Til sidst vil jeg gerne sige noget: En tragedie har ramt Tyrkiet og Syrien. Der er et forfærdende antal omkomne, ødelagte bygninger og mennesker og alt for mange sårede. Vi står over for en svær humanitær situation. Vi sender i dag de varmeste tanker til ofrene og til de mange familier, der er berørt, og i øvrigt også til de mange nødhjælpsarbejdere, der allerede nu kæmper mod uret. Danmark hjælper selvfølgelig. Det har vi sagt direkte, og det vil vi vedblive med at gøre. Tak for ordet.

Kl. 13:07

Formanden (Søren Gade):

Vi siger tak til statsministeren, og vi går vi nu videre med spørgsmål fra partilederne. Jeg skal gøre opmærksom på, at fru Mai Villadsen og fru Pernille Vermund ikke deltager i spørgetimen. Spørgeren og statsministeren har begge op til 2 minutters taletid; herefter følger to opfølgende spørgsmål, hvor spørgeren og statsministeren hver gang har 1 minuts taletid.

Den første spørger er fru Aki-Matilda Høegh-Dam.

Kl. 13:07

Spm. nr. US 1

Aki-Matilda Høegh-Dam (SIU):

Tak. I forbindelse med finanslovsforhandlingerne tilbage i 2020 fik Siumut afsat midler til en undersøgelse, som havde til opgave at belyse anbringelser af grønlandske børn i Danmark. Denne undersøgelse var et ønske, der bl.a kom fra en frivillig organisation, der hedder Mentor Immanuel, bestående af grønlændere, som var blevet bevidst om et retssikkerhedsmæssigt problem for kalaallit og inuit i Danmark.

Kort sagt har vi på baggrund af den undersøgelse fra Siumut kategoriseret to af de største problemstillinger. Den første handler om kalaallits/inuits retssikkerhed. I mødet med systemet bliver forældrene dømt ude på forhånd på baggrund af kulturelle og sproglige barrierer. Som følge af brug af ugyldige test bliver forældre bedømt som uintelligente, og selv Institut for Menneskerettigheder har kritiseret netop dette. I yderste fald har det også resulteret i, at barnet blev anbragt uden for hjemmet på forkerte vilkår.

Det andet problem er barnets tarv. Der er nemlig tidspunkter, hvor en anbringelse er det rigtige for barnet. Jeg har selv snakket med en håndfuld tidligere anbragte, imødekommende og stærke inuit, som taler om en helt anden smerte, de går igennem efterfølgende. De beretter om daglig racisme samt smerten, der kommer ved tabet af sprog og kultur. Som en af dem sagde til mig – og jeg citerer:

Det var ellers det rigtige at fjerne mig fra min mor, som jo på det tidspunkt var voldelig, men jeg gik fra fysisk vold til psykisk vold, hvilket på den lange bane var langt værre.

I regeringsgrundlaget har vi sammen sikret os, at vores selvstændige identitet, kultur og sprog skal respekteres i samarbejdet, og derfor er mit spørgsmål: Hvordan kan vi i samarbejdet sikre, at retssikkerheden for det eneste oprindelige folk i det danske kongerige, kalaallit/inuit, bliver styrket i mødet med systemet, og ligeledes sikre, at vores børn kan bevare deres sprog, kultur og identitet i forbindelse med sådan en anbringelse?

Kl. 13:09

Formanden (Søren Gade):

Statsministeren.

Kl. 13:09

Statsministeren (Mette Frederiksen):

Først og fremmest vil jeg sige tak for det spørgsmål, som jo berører et meget, meget følsomt emne. Jeg er glad for de mange aspekter, spørgeren kommer rundt om, og det starter og slutter jo altid med barnets tarv. Og der vil selvfølgelig være situationer, hvor et barn bosiddende i Danmark med grønlandske rødder har behov for at blive anbragt uden for hjemmet, fordi moren eller faren eller begge ikke kan varetage barnets interesser og drage den omsorg, som barnet har behov for. Og der er det selvfølgelig vigtigt, at der så er et særligt fokus på de omstændigheder, der kan være omkring sprog.

I enhver anbringelse skal man jo altid søge et godt samarbejde med forældrene, også selv om forældrene og de sociale myndigheder, der er omkring barnet, ikke nødvendigvis er enige – på trods af dette skal man selvfølgelig stadig væk søge det gode samarbejde. Så jeg synes, det er rigtigt at have fokus på det her område, og der er børn, i Danmark, som er særligt udsatte, og som har behov for en helt særlig hjælp. Tak for at bringe området op – og jeg ved, at ministeren også er opmærksom på problemstillingen.

Kl. 13:11

Formanden (Søren Gade):

Spørgeren.

Kl. 13:11

Aki-Matilda Høegh-Dam (SIU):

Tak til statsministeren for svaret. Det er jo således, at vi, de grønlandske folketingsmedlemmer, også adskillige gange har bragt denne problematik op over for både den daværende og den nuværende socialminister. Det er også således, at et af de tiltag, man har forsøgt at få etableret fra den tidligere socialministers side, var, at man sendte et brev ud til alle kommuner i Danmark, netop for at belyse, at idet retssikkerheden netop ikke bliver opfyldt, hvis det er, der er sproglige og kulturelle barrierer, så har f.eks. den enkelte forælder ret til en tolk, på trods af at man er dansk statsborger og på papiret egentlig burde være integreret.

Det er jo ikke engang nok nogle gange med tolk, men det er en rettighed, som man ikke bare burde kunne sige nej til. Alligevel ser vi adskillige gange, at der stadig bliver sagt, at det kan man slet ikke få etableret. Så vil statsministeren være villig til at tilrette den nationale lovgivning, således at man måske kunne sikre retssikkerheden for kalaallit og inuit i Danmark – at der blev taget mere højde for det både kulturelt og sprogligt?

Kl. 13:12

Formanden (Søren Gade):

Statsministeren.

Kl. 13:12

Statsministeren (Mette Frederiksen):

Det synes jeg er et svært spørgsmål at svare på, for jeg kender ikke helt konsekvenserne deraf. Jeg ved jo også – jeg har selv arbejdet med socialpolitik igennem mange år – at der kan opstå meget forskellige situationer. Selvfølgelig er der forskel på forløb. Der kan være et forløb, hvor man er igennem eksempelvis en § 50-undersøgelse omkring barnet og man er inde i et længere samarbejde, og der skal man selvfølgelig efterstræbe, at samarbejdet foregår på de bedste præmisser, men der kan også opstå en helt akut situation, hvor barnet altså er i risiko for at lide overlast, opleve overgreb, vold, alkoholmisbrug og andet; der er det jo ikke sikkert, at man lige har en tolk tilgængelig på det tidspunkt, hvor politi eller sociale myndigheder – det vil jo være i et samarbejde – rykker ud for at hjælpe barnet.

Så det kan jeg ikke svare på på stående fod. Men jeg kan give den tilkendegivelse, at det er klart, at når det handler om herboende grønlændere, som af den ene eller den anden årsag ikke taler det danske sprog, og man er i et møde med de sociale myndigheder omkring børnene, skal man jo efterstræbe et så godt samarbejde som overhovedet muligt, og det fordrer også et fokus på sproget. Men jeg er ikke sikker på, man vil kunne leve op til det i alle givne situationer.

Kl. 13:13

Formanden (Søren Gade):

Spørgeren.

Kl. 13:13

Aki-Matilda Høegh-Dam (SIU):

Tak til statsministeren. Statsministeren nævnte netop også selv, at der måske kunne være noget med det under Socialministeriet. Det er jo også således, at finanslovsforhandlingerne på tværs af ministerierne og diverse reserver langsomt også er begyndt at blive diskuteret, og de nordatlantiske mandater er også blevet inviteret endnu en gang til drøftelser om reserven inden for socialområdet, hvilket også er en positiv ting. Det er jo bl.a. på den måde, at vi, på trods af at vi sidder der som observatører, har været med til at sikre midler til både børn og unge i socialt udsatte positioner, hjemløse grønlændere m.m. Det står jo også i regeringsgrundlaget, at vi skal inddrages så meget som overhovedet muligt i forbindelse med finanslovsforhandlinger om emner, der handler om Grønland.

Det er således, at vi endnu ikke er blevet inviteret og der er heller ikke blevet rakt ud om, at der vil komme nogle forhandlinger på andre ministerielle områder i forhold til finanslovsforhandlingerne. Er det noget, som statsministeren stadig holder fast i, og hvordan vil man i så fald sikre sig, at man overholder regeringsgrundlaget, og at vi så også faktisk bliver inddraget i andre ministerielle regi i forhold til finansloven?

Kl. 13:14

Formanden (Søren Gade):

Statsministeren for et afsluttende svar på spørgsmålet.

Kl. 13:14

Statsministeren (Mette Frederiksen):

Tak for det. Jeg vil sige, at finanslovsforhandlingerne jo ikke er gået i gang og regeringen slet ikke har fremlagt sit finanslovsforslag for indeværende år endnu. Vi vil selvfølgelig meget gerne være opmærksom på tværs af ministerområderne der, hvor der skal være et samarbejde, også med de nordatlantiske mandater. Så ja, det vil vi være opmærksom på.

Og må jeg så ikke, mens jeg har ordet, sige, at det, der også bliver sagt i spørgsmålet her, jo handler om den racisme, som en del grønlændere oplever i Danmark, og det rammer selvfølgelig børn meget, meget hårdere, end det rammer voksne, men det er jo en uskik i det hele taget, og der har vi en fælles opgave. Jeg føler mig også selv forpligtet til at sikre, at ligegyldigt hvem man er i vores rigsfællesskab, og ligegyldigt hvor man bor, så skal man behandles ordentligt og respektfuldt. På mig gør det også ondt, når jeg hører f.eks. unge grønlændere fortælle, at et efterskoleår er blevet ødelagt, fordi der har været racisme, eller at man ikke er blevet taget godt imod på en uddannelsesinstitution eller i øvrigt i ungdomslivet i Danmark. Så her er der noget, vi skal have sat ind over for.

Kl. 13:15

Formanden (Søren Gade):

Vi siger tak til fru Aki-Matilda Høegh-Dam.

Vi går videre til næste spørger, og det er fru Aaja Chemnitz.

Kl. 13:15

Spm. nr. US 2

Aaja Chemnitz (IA):

Tak for ordet. I skåltalerne ønsker mange at tale rigsfællesskabet op. Der tales om en sammenhængskraft, og når andre nationer viser interesse for Grønland, ser vi pludselig en dansk interesse for at ville bidrage til rigsfællesskabet med en understregning af, at vi er et fællesskab. Og ud over den relation mellem Grønland og Danmark ved vi, at knap 17.000 grønlændere bor i Danmark. Det svarer til 30 pct. af befolkningen i Grønland, og behovet for at bevare kontakten til familien hjemme i Grønland er meget stort. Det ved vi fra sociale medier, fra forsamlinger og fra hilsner hjem til Grønland, bl.a. op til jul. Kontakten mellem grønlændere i Danmark og folk hjemme i Grønland udgør nok den stærkeste sammenhængskraft af dem alle i rigsfællesskabet.

Under åbningsdebatten fortalte IA om hundredvis af folk hjemme fra Grønland, som har skrevet om de problemer, der er med momsbetaling. De skriver om en aanaa, dvs. en bedstemor, der har valgt at bosætte sig i Danmark, og som skal betale moms for at modtage et billede af sit barnebarn fra Grønland; en uddannet tømrer, som er nødt til at sende sine tidligere lærebøger til familiemedlemmer i Danmark, og som er nødt til at betale moms af de her bøger, som han allerede en gang har betalt moms af; familiemedlemmer, som ikke længere sender fødselsdagsgaver eller julegaver hjemme fra Grønland til deres familie i Danmark. Listen er lang, og den er fyldt med tåbelige historier, og problemet med den grænsehindring skyldes, at man ikke har taget højde for Grønland, dengang regler fra EU trådte i kraft i Danmark.

Vi ser gang på gang, at Danmark glemmer Grønland i EU-sammenhænge, og derfor vil jeg gerne spørge statsministeren, om regeringen ser dette som et problem for sammenhængskraften i rigsfællesskabet.

Kl. 13:17

Formanden (Søren Gade):

Statsministeren.

Kl. 13:17

Statsministeren (Mette Frederiksen):

Direkte adspurgt bliver jeg da også – hvordan skal jeg formulere det – irriteret over, at man ikke kan sende en julegave eller en julehilsen inden for et rigsfællesskab, uden at der bliver pålagt, hvad der her er beskrevet. Jeg ved, at skatteministeren er opmærksom på problemstillingen og er i gang med at afdække den, og det er nok det bedste svar, jeg kan give – altså at vi må se, om vi kan få løst problemet. Jeg har også hørt en fugl synge om, at der er noget EU-regulering, og det er også det, spørgeren henviser til, og de regler skal vi jo overholde. Men skatteministeren er opmærksom på det, og så må vi se, om ikke vi kan finde et konkret svar på et meget konkret problem, som vi faktisk ønsker at løse.

Kl. 13:18

Formanden (Søren Gade):

Spørgeren.

Kl. 13:18

Aaja Chemnitz (IA):

Tak for det. Mange små erhvervsdrivende i Grønland oplever også, at der er handelsbarrierer mellem Grønland og Danmark. Det er små erhvervsdrivende, som gerne vil sende deres produkter til kunder i Danmark, og mange er stoppet helt med at sende deres produkter til Danmark, på trods af at man må gå ud fra, at der er et fælles ønske mellem Grønland og Danmark om at styrke handel og eksport og styrke den økonomiske udvikling i Grønland.

I et svar fra netop skatteministeren fralægger man sig ansvaret og peger på EU. Det er lidt for nemt, at man bare slår ud med armene fra regeringens side og siger, at det hører til i EU, for Danmark er jo netop medlemsland i EU. Og Grønland har tilmed også en stærkere tilknytning til EU, fordi vi er et OLT-land, så der er jo mange forskellige løsningsmuligheder, man godt kunne afsøge. Danmark har mange frihandelsaftaler rundtomkring i verden, det er også en del af den åbne økonomi, som Danmark har, og derfor vil jeg spørge statsministeren som minister for rigsfællesskabet, om man vil anerkende, at vi skal arbejde for, at der også bliver frihandel i rigsfællesskabet med henblik på at fremme erhvervsudviklingen i Grønland.

Kl. 13:19

Formanden (Søren Gade):

Statsministeren.

Kl. 13:19

Statsministeren (Mette Frederiksen):

Jeg tror ikke, der er nogen i regeringen, der sådan forsøger at fralægge sig et ansvar på det her område med henvisning til EU, men når en minister bliver spurgt, hvad det er, der gør, at reglerne er, som de er, så skal vedkommende svare på det, og hvis svaret er EU-regulering, er det EU-regulering. Det betyder ikke, at regeringen ikke i øvrigt vil samarbejde med de nordatlantiske mandater her i Folketinget og afsøge, om vi kan få det ændret. Jeg synes ikke helt, at man kan angribe en minister for at svare på det faktuelle, altså på, hvorfor tingene er, som de er, men jeg vil da gerne have en større smidighed på det her område, og derfor bliver svaret nok også lidt som før, nemlig at det jo er skatteministeren, der er ressortansvarlig minister og ikke mig som statsminister.

Men jeg synes, det er en relevant problemstilling, og regeringens holdning er sådan mere generelt, at alt, hvad der måtte være af hindringer for, at vi har et godt, velfungerende, smidigt og hverdagsnært rigsfællesskab, vil vi altid gerne se om ikke vi kan udfordre og gøre noget ved. Så tilsagnet er det samme som før, nemlig at det vil vi gerne kigge videre på.

Kl. 13:20

Formanden (Søren Gade):

Spørgeren.

Kl. 13:20

Aaja Chemnitz (IA):

Tak. Problemstillingen er også blevet anmeldt som en grænsehindring, og der er blevet stillet et nyt spørgsmål til ministeren. Så der bliver fulgt op herfra.

Noget andet, som vi ved statsministeren også er med til, er jo rigsmøderne, og her drøftes stort og småt. Vi ved også, at listen med grænsehindringer desværre vokser sig længere og længere, fordi der bliver anmeldt flere og flere ting. I regeringsgrundlaget har regeringen en målsætning om, at der skal skabes et tværgående overblik over det udestående lovarbejde og de grænsehindringer, der skal løses i fællesskab mellem Grønland, Danmark og Færøerne, men oplevelsen er, at der kommer flere og flere ting på listen – i virkeligheden hurtigere, end man får løst de ting, der er kommet på listen, altså de grænsehindringer. Og i det her konkrete tilfælde kunne det jo godt være en oplysningskampagne sammen med toldvejledning. Det kunne også godt være, at Danmark tog fat i EU for at finde en løsning på det her med frihandel.

Så derfor vil jeg høre: Hvad vil regeringen gøre for at forebygge nye grænsehindringer og løse de eksisterende grænsehindringer mellem Grønland og Danmark?

Kl. 13:21

Formanden (Søren Gade):

Statsministeren for et afsluttende svar.

Kl. 13:21

Statsministeren (Mette Frederiksen):

Jeg tror jo i virkeligheden, at det vigtigste i den her sammenhæng er vores fælles opmærksomhed omkring det. Og derfor er det rigtigt, hvad enten det er store forhindringer eller små forhindringer, at de ansvarlige ministre, for det vil være på forskellige områder, får det at vide og kan lave så målrettet en indsats som overhovedet muligt.

Så synes jeg jo helt generelt, at det er et ansvar for alle regeringens ministre, men også Folketinget, når vi lovgiver, at holde øje med, om det er noget, der kan have en negativ konsekvens for rigsfællesskabet, altså om der kan være noget, man ikke er opmærksom på, når man i øvrigt sidder og enten forbereder en lovgivning, vedtager en lovgivning eller følger op på en lovgivning.

Så vores fælles opmærksomhed tror jeg i virkeligheden er vores bedste våben, og der er i hvert fald et tilsagn fra regeringen om, at vi gerne vil være med til at løse de problemer, der er.

Kl. 13:22

Formanden (Søren Gade):

Vi siger tak til fru Aaja Chemnitz.

Vi går videre i spørgerrækken, og jeg giver ordet til fru Anna Falkenberg.

Kl. 13:22

Spm. nr. US 3

Anna Falkenberg (SP):

Tak for ordet. Jeg vil gerne starte med at takke statsministeren for de gode drøftelser, vi havde under regeringsforhandlingerne. Jeg synes, det er vigtigt, at rigsfællesskabet fylder så meget i regeringsgrundlaget. Det er også efter min mening af stor betydning, at ambitionerne om yderligere inddragelse af de nordatlantiske mandater og de respektive regeringer på Færøerne og i Grønland er centralt i regeringsgrundlaget. Det bekræftede statsministeren også med den indledende bemærkning, så tak for det. Jeg ser frem til et godt samarbejde, hvor vi deler ambitionen om at styrke og udvikle vores rigsfællesskab.

I regeringsgrundlaget står der, at regeringen vil inddrage Færøerne og Grønland i beslutninger, der har konsekvenser for rigsfællesskabet. Regeringens rettesnor vil være, at intet om Færøerne eller Grønland skal besluttes uden om Færøerne og Grønland. Denne sætning mener jeg er meget central i forhold til vores videre arbejde. Men vil statsministeren forsøge at uddybe, hvad hensigten er bag denne ordlyd, og hvordan man konkret vil udmønte denne rettesnor?

Kl. 13:23

Formanden (Søren Gade):

Statsministeren.

Kl. 13:23

Statsministeren (Mette Frederiksen):

Tak, også for det spørgsmål. Det er helt gensidigt; vi havde rigtig gode drøftelser på Marienborg, synes jeg, med alle fire nordatlantiske mandater.

Når vi skriver, som vi gør, i regeringsgrundlaget, er det jo for også at sende et meget, meget klart signal fra vores side om, at den ligeværdighed og den respekt, vi mener der skal være mellem de tre parter i rigsfællesskabet, er det, der skal gennemsyre vores samarbejde. Et af de områder, hvor det er helt åbenbart, at vi har behov for et meget, meget tættere samarbejde, er jo forsvars-, udenrigs- og sikkerhedspolitikken. For verden flytter sig, krigen er kommet tilbage til vores eget kontinent. Et stadig mere aggressivt Rusland og hele Arktis, der forandrer sig, og som får en helt anden global interesse og potentielle modsætninger i sig, gør jo, at vi har behov for at få tætnet vores samarbejde. Det har vi gjort med kontaktudvalget under den tidligere socialdemokratiske regering. Det var et samarbejde, der fungerede rigtig godt, og det har vi bekræftet med hinanden at vi ønsker at fortsætte, selv om der nu er skiftet regeringer i alle tre lande og vælgerne har talt.

Så det er jo i virkeligheden en tilkendegivelse af, hvordan vi værdimæssigt som regering ser på rigsfællesskabet. Vi ønsker, at det skal være ligeværdigt, ordentligt og respektfuldt, og derfor skal Folketinget ikke sidde og træffe beslutninger om noget, der vedrører Grønland og Færøerne, uden at det er som en del af vores samarbejde.

Kl. 13:24

Formanden (Søren Gade):

Spørgeren.

Kl. 13:24

Anna Falkenberg (SP):

Tak for svaret. Jeg deler statsministerens betragtning om, at det er vigtigt at have Færøerne og Grønland med i alle beslutninger, der bliver truffet. Det gælder både regeringerne, men også os nordatlantiske mandater, for det er her, mange af de beslutninger, der påvirker Færøerne og Grønland direkte, bliver truffet. Så tak for det svar.

Det er ikke nogen hemmelighed, at Sambandspartiet og jeg ønsker en fornyet handelsaftale med EU, således at Færøerne i højere grad kan eksportere færdigbehandlede madvarer som f.eks. færdigproduceret makrel til det europæiske marked. Jeg kunne derfor tænke mig at høre, eftersom statsministeren også selv har givet udtryk for at kunne lide makrelmadder, hvad statsministeren mener nødvendigheden af en ny handelsaftale mellem Færøerne og EU er.

Kl. 13:25

Formanden (Søren Gade):

Statsministeren.

Kl. 13:25

Statsministeren (Mette Frederiksen):

Først og fremmest må I ikke sælge alle makrellerne til andre. Vi vil også gerne have det i Danmark. Nej, spøg til side. Jeg tror aldrig, jeg har fået et spørgsmål om makrel i Folketingssalen, men jeg har godt nok fået det mange andre steder og er stadig væk fuld af forundring over, hvor mange danskere der ikke spiser makrel i tomat. Men så er det godt, at vi har et rigsfællesskab, hvor man forstår værdien af den her spise.

Jeg er fuldstændig enig. Vi har behov for at knytte Færøerne meget, meget tættere til EU, og det er vi i fuld gang med. Det gælder på handelsområdet, men det gælder jo også i en række andre henseender. Og så sent som i går havde jeg en videokonference med den svenske statsminister – Sverige er jo formandskabsland for EU lige nu – hvor vi også diskuterede det nye EU-format med samarbejde med flere lande og flere partnere til EU. Så det er jeg meget, meget optaget af, ikke mindst på handelsområdet. Af mange årsager har vi en interesse i at få koblet Færøerne meget, meget tættere på EU. Så det er der fuld opbakning til i den danske regering.

Kl. 13:26

Formanden (Søren Gade):

Spørgeren.

Kl. 13:26

Anna Falkenberg (SP):

Tak for svaret. Grunden til, jeg også spørger, er, at den makrel, der bliver spist her, faktisk ikke importeres fra Færøerne, og det bliver den jo ikke, fordi vi ikke har mulighed for at eksportere færdigproduceret makrel, som makrel i dåse er, til et EU-land. Det var lidt derfor, jeg lavede den reference.

For at trække spørgsmålet lidt videre vil jeg sige, at jeg ved, at den forhenværende regering lavede et stort arbejde for at etablere en kontakt imellem EU og Færøerne, og at den nuværende også støtter Færøernes ønske om den her nye handelsaftale. Men hvordan ser statsministeren at den videre proces skal være, altså hvis vi faktisk skal flytte det fra at være snak, en ambition og et ønske til faktisk at blive en realitet? Hvad er det regeringens og statsministerens intention at gøre videre for at fremme det her formål?

Kl. 13:27

Formanden (Søren Gade):

Statsministeren for en afsluttende bemærkning.

Kl. 13:27

Statsministeren (Mette Frederiksen):

Jeg kan sige, at vi, umiddelbart efter at regeringen blev dannet og vi havde holdt åbning af det nye Folketing, havde møde i rigsfællesskabet, og der var det her faktisk en af de ting, vi diskuterede. Der har vi lagt en plan, kan man sige, i fællesskab for nogle af de næste skridt, herunder en mere direkte kontakt med Kommissionen, som jeg også selv kommer til at engagere mig i. Så vi fortsætter det arbejde, der var påbegyndt, før den nye regering tiltrådte, med det meget, meget klare sigte, at der er et ønske hos Færøerne, men i øvrigt også hos Grønland om at komme tættere på EU. Det gælder på handelsområdet, men også på andre områder, og det arbejde fortsætter vi.

Kl. 13:28

Formanden (Søren Gade):

Det afslutter spørgsmålet. Vi siger tak til fru Anna Falkenberg.

Jeg giver nu ordet til hr. Sjúrður Skaale.

Kl. 13:28

Spm. nr. US 4

Sjúrður Skaale (JF):

Tak for det. Jeg har mange gange påpeget problemet med de lange ventetider og de lange processer i retssystemet, og derfor er jeg utrolig glad for, at regeringen med justitsministeren i spidsen har sat sig for at forkorte dem. Men jeg synes, det kunne gøres mere kontant, end hvad der er lagt op til. Finansiel Stabilitet har gennem de sidste år ført sager ved domstolene, som har kostet statskassen mange penge. Flere hundrede millioner er gået til at betale sagsomkostningerne for dem, der er blevet frikendt.

I et svar til Folketinget i april 2021 anerkendte den daværende erhvervsminister, at sagerne var meget dyre, men han pointerede, at det var vigtigt for retsfølelsen, at et eventuelt ansvar for de kollapsede banker blev placeret. Og det er der ingen tvivl om. Det er vigtigt, at skyldige drages til ansvar. Men det er også vigtigt, at uskyldige ikke bliver straffet, og det er netop, hvad der er sket ved Finansiel Stabilitets odyssé gennem landets retssale.

På Færøerne er mange personer blevet dømt socialt af de voldsomme anklageskrifter og har betalt en meget høj personlig pris. Men så er de blevet frikendt 10 år senere. Der har reelt været tale om domme, og det går altså ud over retsfølelsen.

Derfor har jeg tænkt mig at spørge statsministeren om, hvad hun synes om den idé, at når staten ligesom sætter en borger i sit sigtekorn, skal den lægge bånd på sig selv og sige, at efter f.eks. 5 år skal vedkommende have at vide, om han dømmes eller frikendes, altså at borgeren ved lov får krav på at sige: Efter 5 år skal der foreligge en konklusion på, om jeg er skyldig eller uskyldig.

Hvad synes statsministeren om den tanke?

Kl. 13:30

Formanden (Søren Gade):

Statsministeren.

Kl. 13:30

Statsministeren (Mette Frederiksen):

Jeg er ikke sikker på, at man kan sætte sådan en præcis dato på, men jeg synes jo helt generelt, at vi har en fælles interesse og i øvrigt også en fælles opgave i at sikre, at der er så kort sagsbehandlingstid som overhovedet muligt. Og nogle af de eksempler, der har været, er jo et problem for retsfølelsen, og det er det jo, vil jeg bare sige, ikke mindst for offeret. Jeg står altid som udgangspunkt på offerets side, når der er tale om kriminalitet, men det gælder jo selvfølgelig også for gerningsmanden, og i særdeleshed i de tilfælde, hvor der så er tale om uskyld. Men for alle implicerede parter gælder det jo, at vi skal have nedbragt ventetiden, og det er derfor, vi i den nye regering har lagt op til en egentlig strafreform.

Det minder mig om en måske lidt bredere pointe, som ikke har noget med spørgeren at gøre, men tillad mig alligevel at sige, at det her jo er en af de store samfundsudfordringer, vi står over for, og som ikke er finansieret på forhånd. Og så vil jeg egentlig bare gentage over for Folketinget, at vi har behov for at skaffe finansiering til nogle af de ting, vi gerne vil, men at en strafreform, herunder af ventetiderne, er afgørende.

Kl. 13:31

Formanden (Søren Gade):

Spørgeren.

Kl. 13:31

Sjúrður Skaale (JF):

Mange tak for det svar. Jeg er selvfølgelig meget enig. Der er jo også eksempler på unge mennesker, som får nogle meget milde domme, men hvor ventetiden efter dommen, den tid, de lever i et limbo, har været fatal for dem – og så bliver de næsten frikendt. Der er eksempler på, at voldsofre møder deres gerningsmænd på fri fod, flere år efter at ugerningen er begået.

Vi har jo også her i salen en person, som ventede i 7 år på at blive frikendt for beskyldninger om svindel med EU-midler, og anklagerne, pressens dom, den sociale dom var lige ved at koste et politisk parti at kunne sidde i Folketinget ved sidste valg. Efter valget stod det så klart, at vedkommende var uskyldig. Er statsministeren enig i, at det ville have været fatalt for retsfølelsen, hvis det omtalte parti var endt uden for Christiansborgs mure på grund af den lange proces? Ville det ikke være blevet udlagt som en slags dom, endda som en politisk dom, hvis det var sket? Og bør læren af det ikke være, at Folketinget for at beskytte retssamfundet og retsfølelsen sætter den grænse på f.eks. 5 år?

Kl. 13:32

Formanden (Søren Gade):

Statsministeren.

Kl. 13:32

Statsministeren (Mette Frederiksen):

Jeg tror ikke, det vil være rigtigt af mig at gå ind i så konkret en sag og udlægge, hvad konsekvenserne af den kan have været. Jeg tror, jeg vil henholde mig til det, jeg allerede har sagt, nemlig at jeg synes, de lange ventetider er et reelt problem for os som retssamfund og først og fremmest for ofrene – der bliver her nævnt voldsforbrydelser, og jeg kunne også nævne voldtægt og andre ting – men det kan det selvfølgelig også være for gerningsmanden, hvad enten dommen falder ud til den ene eller til den anden side. Nu blev der givet nogle eksempler fra Færøerne før.

Så jeg synes, vi skal have nedbragt de sagsbehandlingstider, men jeg bliver også nødt til at sige over for Folketinget, at det gør man ikke gratis. Altså, der er jo en grund til, at tingene sander til. Så vi har behov for at bruge flere penge inde i domstolenes arbejde, kan man sige, men i allerhøjeste grad også i forhold til at sikre, at dem, der så skal afsone en dom, faktisk kan afsone den, for vi mangler kapacitet i kriminalforsorgen. Og det bekræfter jo bare endnu en gang, at vi har behov for at generere noget finansiering til det her samfund, fordi der er nogle uløste opgaver, og her bliver der peget på en af dem.

Kl. 13:33

Formanden (Søren Gade):

Spørgeren.

Kl. 13:33

Sjúrður Skaale (JF):

Tak for det. Som sagt sætter jeg stor pris på de ambitioner, man har. Men jeg er lidt i tvivl om, om det er penge alene, der løser det her, for der er også en slags inerti i det her. Der er en inerti i det, for hvis vi f.eks. tager Finansiel Stabilitets sager, har de vel kostet 1 mia. kr., og hundredtusindvis af kroner er gået til advokatsalærer. Jo længere sagerne varer, jo længere de trækker ud, jo flere penge tjener advokaterne. De har en klar interesse i, at det trækker ud så længe som muligt. Derfor er det ikke kun med penge, at det her skal løses. Jeg er sikker på, at det kræver, at der bliver sat sådan en pæl ned, og at nogle principper, som kunne være gældende, bliver trukket op. Når man kan bygge et krydstogtskib på et år eller en flyvemaskine på et år, kan man vel også klare at afvikle en retssag på f.eks. 5 år.

Kl. 13:34

Formanden (Søren Gade):

Statsministeren for en afsluttende bemærkning.

Kl. 13:34

Statsministeren (Mette Frederiksen):

Jeg føler ikke lige, at jeg har belæg for at gå ind i påstanden omkring advokaterne her. Der er vi langt inde i noget, jeg synes man skal diskutere i andre sammenhænge.

Lad mig gentage: Jeg er ikke sikker på, at man kan sætte et præcist antal måneder og år på. Jeg synes, at vi i det hele taget skal have nedbragt ventelisterne, og det må vi gøre hvad vi kan for sker. Jeg er enig i problemstillingen.

Kl. 13:35

Formanden (Søren Gade):

Det afsluttede spørgsmålet. Vi siger tak til hr. Sjúrður Skaale.

Vi går videre til fru Pia Olsen Dyhr.

Kl. 13:35

Spm. nr. US 5

Pia Olsen Dyhr (SF):

Tak, formand. Først vil jeg – og jeg er sikker på, alle mine kolleger i Folketinget er enige i det – sende en hilsen til vicestatsministeren i håb om, at han bliver hurtigt rask. Jeg tror, vi alle sammen er bekymrede og ved, hvor alvorligt det er. Så vi håber, at ministeren faktisk vil give sig tid til at blive rask.

Når det så er sagt, vil jeg sige, at det er vigtigt for mig, at det brede samarbejde i Folketinget i virkeligheden fortsætter på de præmisser, det altid har haft, nemlig forlig og aftaler, at et ord er et ord, og at man kan stole på hinanden. Man behøver ikke få ting vedtaget ved lov, for vi har nogle uskrevne spilleregler. Det er helt afgørende for mig, at vi bevarer det. Det er en form for ordentlighed, som egentlig har været krumtappen i dansk politik. Jeg har noteret mig, at statsministeren flere gange har sagt, at grunden til, det var vigtigt med en flertalsregering, var den der stabilitet. Jeg synes jo, at stabiliteten var der med forlig og aftaler, men man kan sige, at så bygger man yderligere oven på det.

Min bekymring er så, om en flertalsregering kan være med til at underminere den gamle norm for stabilitet, altså den gamle måde at gøre det på med forlig og aftaler. Lad mig komme med to eksempler. Det ene eksempel handler om minimumsnormeringer. Det er vedtaget ved lov i Folketinget, faktisk stemte Venstre for, og det vil sige, at aftalekredsen udvides, fordi Venstres formand meget tydeligt i forbindelse med behandlingen af forslaget sagde, at de gerne trådte ind i kredsen, der er med i aftalen om minimumsnormeringer. Det vil sige, at det ikke kun var de partier, der havde indgået den oprindelige aftale; Venstre tiltrådte. Nu hører vi så fra regeringens side, at den aftale ikke længere gælder. Det undrer mig en smule, for der er faktisk stadig væk flertal i Folketinget. Det synes jeg ikke er ordentligt. Det er ét eksempel.

Et andet eksempel er spørgsmålet om drikkevandsboringer, og at man ikke må sprøjte omkring dem. Det er faktisk aftalt. Først skulle det være frivilligt, senere skulle der komme et forbud. Det er en aftale, der er bredt vedtaget i Folketinget fra De Konservative og Venstre helt ud til SF. Men nu siger man så, at det vil man lave om på eller i hvert fald skubbe forbuddet uden at invitere aftalekredsen, som jo ellers stadig væk har et flertal.

Derfor vil jeg gerne spørge statsministeren om noget: Er det den måde, man vil lave aftaler på, eller er det noget, man stadig væk tænker over i regeringen, eller kunne vi ikke blive enige om, at vi faktisk gerne vil bevare den tradition, vi har på Christiansborg?

Kl. 13:37

Formanden (Søren Gade):

Statsministeren.

Kl. 13:37

Statsministeren (Mette Frederiksen):

Altså, jeg vil sige, at jeg helt generelt fuldstændig deler SF's formands analyse af vigtigheden af både at kunne lave aftaler og forlig, og der er intet ændret i den forligspraksis, der er på Christiansborg, med den her regering. Det eneste nye, der er, og jeg har i hvert fald ikke prøvet det før, og nu har jeg siddet i Folketinget i mere end 20 år, er, at det her folketingsvalg var så særligt, at der er en række forlig, der er bortfaldet, fordi der ganske enkelt ikke er flertal bag dem. Det har vi ikke prøvet i samme omfang tidligere. Men ellers gælder fuldstændig normal praksis omkring forlig og aftaler, herunder at noget binder mere end noget andet, nemlig forliget, som jo kun kan opsiges op imod et folketingsvalg af et eller flere partier, som SF har gjort det på nogle forlig inden det seneste folketingsvalg. Så der er ikke noget ændret i praksis omkring aftaler og forlig.

Kl. 13:38

Formanden (Søren Gade):

Spørgeren.

Kl. 13:38

Pia Olsen Dyhr (SF):

Så håber jeg så, at de to ministre, altså henholdsvis ministeren, der sidder med minimumsnormeringer, og ministeren, der sidder med drikkevandsboringer, lytter efter, for det er ikke det, vi har oplevet være tilfældet med de her to aftaler, hvor der stadig væk er flertal. Jeg deler sådan set det her med at snakke om, at er der ikke flertal mere, så fred være med det, men når der stadig væk er flertal, må forudsætningen jo være, at det står ved magt, for ellers har vi jo slet ikke nogen spilleregler med hinanden, altså hvis en ny flertalsregering generelt bare kan kassere det, man gjorde tidligere. Og jeg tror, vi har brug for en form for ordentlighed herinde med hinanden. Det gælder drikkevand, og det gælder sådan set også minimumsnormeringer.

Kl. 13:39

Formanden (Søren Gade):

Statsministeren.

Kl. 13:39

Statsministeren (Mette Frederiksen):

Men der er jo en forskel på, om man laver et forlig, eller om man laver en aftale, og det ved alle Folketingets partier jo, for ved et forlig binder vi hinanden på godt og ondt, og ofte har vi jo forlig på områder, hvor det har en meget, meget lang rækkevidde, eller der er nogle andre årsager. En aftale er jo en anden institution, og hvis ikke der var forskel på de to, ville vi jo kun lave aftaler eller kun lave forlig med hinanden. Så alle jo ved, at spillereglerne omkring henholdsvis en aftale og et forlig er forskellige, og at et forlig binder på en helt anden måde, end når en kreds indgår en aftale eller en stemmeaftale. Det er også afhængigt af, hvordan mandaterne i øvrigt måtte falde ud omkring et lovforslag.

Så så vidt jeg kan se i alt, hvad jeg har kigget ind i, er der ikke noget som helst ændret i den forligspraksis, der er under den her regering, i forhold til hvad der har været under andre regeringer.

Kl. 13:40

Formanden (Søren Gade):

Spørgeren.

Kl. 13:40

Pia Olsen Dyhr (SF):

Nu talte jeg ikke om forlig. Nu talte jeg om to aftaler, som vi har indgået med hinanden. Med hensyn til drikkevand er det jo en aftale, der først udløber i 2023, og hvor vi har aftalt med hinanden, at et forbud skal træde i kraft – et forbud, som SF har fået ind i aftalen, hvor Venstre til gengæld fik at vide, at de kunne gøre det ad frivillighedens vej indtil da. Det var afgørende for SF, at man så havde den her udvej til slut. Det er svært, hvis man så bare kan annullere det bagefter, og jeg er meget opmærksom på, at der er forskel på aftaler og forlig, men det er jo, for at vi kan stole på hinanden. Jeg synes grundlæggende, at det er vigtigt, at vi har den der ordentlighed omkring processer. For hvis vi skal indgå aftaler med regeringen, og det er bestemt SF's ambition, så er det jo også med en forventning om, at vi ikke hele tiden skal sige, at så skal der være parallelitet: Hvis I skal have det, skal vi have det samtidig, for hvis vi ikke får det samtidig, gælder det så, når vi f.eks. skal have et forbud omkring drikkevandsboringerne? For så er det bare ligegyldigt. Og det er i virkeligheden det, jeg synes er vigtigt, for det er ordentlig parlamentarisk skik.

Kl. 13:41

Formanden (Søren Gade):

Statsministeren for en afsluttende bemærkning.

Kl. 13:41

Statsministeren (Mette Frederiksen):

Jeg ved af gode grunde ikke, hvad det er, man har aftalt i nogle forskellige aftalesammenhænge, hvor jeg ikke selv har været til stede. Men jeg kan sige, at den aftale- og forligspraksis, der har været gældende på Christiansborg under tidligere regeringer, også gælder under den her regering. Og det gælder jo i alle sammenhænge, hvad enten det er folkeskoleforliget, drikkevand eller noget tredje. Men hvordan man så præcis har snakket om det i en aftalekreds, tør jeg ikke sige, men det er et forlig. Altså, det, der gør, at det er et forlig, er, at der binder man hinanden og der ved man, at det skal opsiges forud for et folketingsvalg, og det er selvfølgelig vigtigt, at den praksis fortsætter.

Kl. 13:41

Formanden (Søren Gade):

Vi siger tak til fru Pia Olsen Dyhr.

Jeg giver nu ordet til fru Inger Støjberg.

Kl. 13:41

Spm. nr. US 6

Inger Støjberg (DD):

Tak for det. Hvis der er noget, der ligger Danmarksdemokraterne og mig på sinde, er det jo som bekendt udlændingepolitikken, og jeg var derfor også meget stolt, da jeg som udlændinge- og integrationsminister i den daværende regering gennemførte paradigmeskiftet, jo i øvrigt med socialdemokratiske stemmer. Og jeg ved også, at netop det midlertidige ophold, altså det, at man kun er her, så længe man har brug for vores beskyttelse, og derefter så skal rejse hjem igen, er noget af det, der i øvrigt også ligger statsministeren personligt meget på sinde. Derfor blev jeg også meget bekymret, da jeg så regeringsgrundlaget, for hvis man slår op på side 45 – det er gemt godt væk – står der:

Regeringen vil håndtere det problem, vi har set den seneste tid, med unge kvinder fra Syrien, der har mistet deres opholdstilladelse, til trods for at de har vist, at de vil Danmark. Derfor vil regeringen give ret til fortsat ophold for visse udlændinge, som uddanner sig inden for områder, hvor der er mangel på arbejdskraft.

Når det bekymrer mig, er det selvfølgelig, fordi det, hvis man oversætter det, der står, jo så betyder, at man har en adgangsbillet til at blive i Danmark, hvis man går i gang med at uddanne sig til det rigtige, hvad det rigtige så end er. For det er slet ikke defineret. Altså, man køber sig, kan man sige, ad bagvejen til en adgangsbillet til at blive her, når man egentlig var i en situation, hvor man skulle rejse hjem og selvfølgelig genopbygge sit land med de kompetencer, som man jo har fået med sig fra Danmark. Derfor er mit spørgsmål til statsministeren for det første, hvordan man har tænkt sig at føre det her ud i livet, og for det andet, hvorfor man frafalder den aftale – nu er vi lidt tilbage til det med aftaler og forlig – som der jo er et bredt flertal i Folketinget for. Det er en aftale om, at vi beskytter folk, lige så længe de har behov for vores beskyttelse, men man skal jo ikke optage pladsen og tage den fra en, som ellers har behov for beskyttelsen, og derfor skal man selvfølgelig rejse hjem og bygge sit land op igen.

Kl. 13:43

Formanden (Søren Gade):

Statsministeren.

Kl. 13:44

Statsministeren (Mette Frederiksen):

Den ansvarlige minister sidder selvfølgelig og kigger på det her, så jeg kan ikke redegøre for i detaljen, hvad det er for nogle præcise overvejelser, man gør sig. Der er i mine øjne tale om en relativt lille, afgrænset gruppe, hvor jeg tror, at man kan finde en løsning, som også kommer det danske samfund til gode. Og det betyder selvfølgelig også, at paradigmeskiftet står ved magt.

I det hele taget blev det at tænke flygtninge som noget, man er midlertidigt, jo grundfæstet helt tilbage under den forrigeforrige regering, er det vel efterhånden, altså den regering, jeg selv var en del af som justitsminister. Det var der, vi begyndte at arbejde med midlertidighed – § 7, stk. 3 – som så bliver fulgt op efterfølgende af andre regeringer, og det er et fuldstændig afgørende og vigtigt princip, at hvis man har et beskyttelsesbehov, skal man beskyttes. I mine øjne er det jo ikke nødvendigvis i Europa i øvrigt, men gerne i nærområdet. Men i fald man kommer til Danmark, nyder man vores beskyttelse her, og så skal man rejse tilbage, når forholdene i hjemlandet tilsiger det, så man kan være med til at genopbygge sit hjemland. Og så har vi altså set nogle helt konkrete eksempler på nogle, tror jeg, få syriske kvinder, hvor vi har brug for dem og deres arbejdskraft i Danmark. Men så skal vi jo finde en måde, hvor de så kommer over på nogle andre ordninger, og det er det, den ansvarlige minister er i gang med at kigge på.

Kl. 13:45

Formanden (Søren Gade):

Spørgeren.

Kl. 13:45

Inger Støjberg (DD):

Men »at finde en ordning« lyder jo så altså uskyldigt, kan man næsten sige. Det lyder, som om det bare lige er nogle få, det her handler om. Det her er selve fundamentet i den danske udlændingepolitik, man er ved at ødelægge med det her. For det betyder, at man kan komme til Danmark nu, og at så kan man blive her, hvis man begynder med at studere det rigtige – og man har i øvrigt overhovedet ikke fortalt, hvad det er for nogle uddannelser. Jeg kan forstå, at det måske er sosu-assistent og sådan nogle ting, og dér er der frit optag. Det vil sige, at i det øjeblik, hvor man står til at skulle sendes hjem, kan man søge ind på en sosu-uddannelse, og så kan man få lov til at blive her. Det er jo det ene: Folk bliver her jo så selvfølgelig.

Det andet er, at det her jo vil have en enorm tiltrækningskraft, fordi man ved, at man faktisk kan få lov til at blive her, også selv om man ikke har brug for vores beskyttelse. Det er jo det, der er så problematisk, og det er det, der viser, at regeringen for mig at se simpelt hen ikke bærer udlændingepolitikken i hjertet, når det kommer til stykket, i hvert fald ikke den samlede regering. Det kan godt være, at statsministeren – og det tror jeg rent faktisk – godt kan se, at det her er et kæmpe problem, man er ved at skabe for sig selv og Danmark.

Kl. 13:46

Formanden (Søren Gade):

Statsministeren.

Kl. 13:46

Statsministeren (Mette Frederiksen):

Jeg kommer aldrig nogen sinde til at skabe et kæmpe problem for Danmark på udlændingeområdet. Jeg bruger sådan set de fleste af mine vågne timer på det modsatte, ikke mindst i den nuværende situation i Europa, hvor der i nogle EU-lande er et større inflow af flygtninge, end der var tilbage i 2015, hvor den daværende regering ikke havde styr på situationen. Den situation skal Danmark jo ikke befinde sig i igen, og det føler vi os meget forpligtet af i den nye regering.

Til det her med, hvad fundamentet for udlændingepolitikken er, vil jeg bare sige, at det ganske enkelt er for forenklet kun at pege på paradigmeskiftet, som er en afgørende del. Men det er adgangen til statsborgerskab også; det er familiesammenføringsreglerne også; det er vores måde at håndtere kriminelle udlændinge på også; det er vores arbejde med at skabe et nyt asylcenter også; det vil i mine øjne en arbejdspligt på 37 timer også være. Så hvis man virkelig vil en stram udlændingepolitik, skal man kigge hele vejen rundt.

Når man har en stram udlændingepolitik, og det har vi i Danmark, og det skal vi blive ved med at have – af mange årsager – vil der også være nogle mennesker, som vil Danmark det bedste, som ikke begår kriminalitet, og som ønsker at bidrage positivt til vores samfund, der kommer i klemme, og lige så optaget vi skal være af at føre en stram udlændingepolitik, lige så gode skal vi jo også være til på nogle afgrænsede områder at hjælpe nogle af de mennesker, der er kommet i klemme, og hvor det tjener både nogle konkrete menneskers og samfundets interesser.

Kl. 13:47

Formanden (Søren Gade):

Spørgeren.

Kl. 13:47

Inger Støjberg (DD):

Nu kunne jeg egentlig rigtig godt tænke mig at diskutere det her mere med statsministeren, men det lover jeg at vi kommer tilbage til. Men jeg tror, jeg lige vil benytte mit sidste spørgsmål til noget lidt andet, nemlig store bededag.

Det er jo ikke nogen hemmelighed, at jeg synes, det er en rigtig dårlig idé at afskaffe store bededag. Jeg tror heller ikke, det er nogen hemmelighed, at det vel stort set kun er regeringen, der kan se det geniale i det efterhånden. Jeg er helt sikker på, at det virkede som en fuldstændig fantastisk, fremragende og genial idé, da man sad deroppe på Marienborg, men så sker der jo ofte det, at så rammer idéen virkeligheden. Og det er jo det, der er sket nu.

I sidste uge kom det så frem, at børnene ikke længere skal i skole på store bededag, men at det skal lærerne. Det viser jo så med al tydelighed, synes jeg, sådan det absurde i det her forslag, for hvad er det egentlig, man har forestillet sig at lærerne skal lave i skolen den dag? Jeg kan forstå, at det jo nærmest er en statshemmelighed, hvem det var, der fik den her geniale idé, men jeg tror da måske nok, at personen, der fik idéen, måske ville have haft rigtig godt af en ekstra dag på skolebænken, for man har i hvert fald ikke tænkt konsekvenserne igennem, og det kunne man jo så måske have gjort der, hvis man havde fået en ekstra dag. Så jeg vil sådan set bare lige bede statsministeren om at bekræfte, at det er rigtigt, at lærerne nu skal have en ekstra skoledag, men at eleverne så ikke skal. Og hvad skal de lærere egentlig lave den dag?

Kl. 13:49

Formanden (Søren Gade):

Statsministeren for en afsluttende bemærkning.

Kl. 13:49

Statsministeren (Mette Frederiksen):

Man ved jo som socialdemokrat, at man har givet et rigtig, rigtig godt svar på udlændingeområdet, når formanden for Danmarksdemokraterne ikke vil diskutere udlændinge længere, men alt muligt andet. Det glæder socialdemokraten, og derfor ser jeg frem til andre debatter om det her vigtige emne.

I forhold til det konkrete med undervisningspligten er det undervisningsministeren, der er den bedste til at svare, men som jeg forstår det, er det, fordi tilrettelæggelsen af antallet af skoletimer, og hvor de placeres, er et lokalt anliggende. Og det er i øvrigt noget, som jeg forstår at Danmarksdemokraterne i andre sammenhænge bakker op om, altså at tingene skal klares lokalt.

Kl. 13:49

Formanden (Søren Gade):

Vi siger tak til fru Inger Støjberg.

Jeg giver nu ordet til hr. Alex Vanopslagh.

Kl. 13:50

Spm. nr. US 7

Alex Vanopslagh (LA):

Tak. Det har længe været sådan i dansk politik, i særdeleshed når der har været valgkampe eller bare har været borgerlige regeringer, at mantraet eller det evige dilemma, det evige spørgsmål, jeg vil næsten sige den socialdemokratiske raison d'etre, har været at slå fast, at det store dilemma i dansk politik er, om man vil vælge topskattelettelser eller velfærd. Det har været Socialdemokratiets argument imod lavere topskat, at det tilsyneladende kun kan finansieres ved at forringe velfærden eller ved at fyre en masse offentligt ansatte. Og i den seneste valgkamp havde man udviklet lidt videre på det, hvor mantraet jo så var, at det var topskattelettelser eller tryghed, som danskerne skulle vælge imellem. Siden da er der jo kommet en ny regering, stadig væk ledet af Socialdemokratiet, som lægger op til at lette topskatten, og det skal statsministeren selvfølgelig ikke høre et eneste ondt ord om.

Mit spørgsmål er bare i al enkelhed: Hvem er det i den offentlige sektor, som regeringen vil afskedige for at finansiere de her topskattelettelser?

Kl. 13:51

Formanden (Søren Gade):

Statsministeren.

Kl. 13:51

Statsministeren (Mette Frederiksen):

Nu bliver det jo først og fremmest spændende at se, om LA også stemmer imod det her, ligesom man gør med store bededag, altså at man ikke længere stemmer for sin egen politik, når den bliver ført ud i virkeligheden. Spøg til side. Altså, topskattelettelser – det ved alle jo – er selvfølgelig ikke det, Socialdemokratiet har bragt ind i forhandlingerne omkring en ny regering. Vi kom med noget andet, nemlig en ændring af beskæftigelsesfradraget, som er, kan man sige, størstedelen af den skattereform, der bliver gennemført. Så var der et stærkt ønske fra andre partier om en topskattelettelse, og så er der oven på det lagt en toptopskat. Og jeg synes, at når man kigger på det samlede billede, ikke mindst med det særlige fokus på enlige forsørgere, kan jeg stå inde for den skattepolitik, der ligger på bordet, og som jeg synes er balanceret.

Derfor er regeringens holdning klar på skatteområdet. Og spørger du Socialdemokratiet – nu er det jo statsministeren, der er i spørgetime – kan også Socialdemokratiet stå inde for det her, fordi det er balanceret skattepolitik. Det er jo det, vi skal frem til som land. For hvis vi bare siger, at vi bare kan hæve skatten på alle parametre, eller at vi bare kan sænke den på alle parametre, bliver landet hverken dygtigere eller grønnere eller rigere af det. Men hvis vi tænker os om og kombinerer en ny CO2-afgift på landbrug med en skattereform, som primært har til sigte at lette skatten for helt almindelige mennesker, der går på arbejde, med nogle andre målrettede initiativer, ja, så synes jeg, vi samlet set får en skattepolitik, der er med til at drive landet fremad.

Så er det helt rigtigt, at den her regering lægger op til, at der skal bruges færre penge administrativt-bureaukratisk i vores offentlige sektor. Og hvis vi vil bruge færre penge på bureaukrati, betyder det selvfølgelig, at nogle af dem, der i dag bruger tid på netop bureaukratiet eller på dokumentationen, vil vi hellere have laver noget andet, bl.a. i den offentlige sektor.

Kl. 13:53

Formanden (Søren Gade):

Spørgeren.

Kl. 13:53

Alex Vanopslagh (LA):

Jamen jeg er ikke i tvivl om, at statsministeren finder regeringens samlede skattepolitik afbalanceret og synes, det er noget, man kan stå på mål for, på trods af at andre partier har haft et ønske om topskattelettelser. Men når jeg sådan i al oprigtighed synes, det er et relevant spørgsmål, er det, fordi vi har hørt i årevis, at topskattelettelser og velfærd stod i modsætning til hinanden. I Socialdemokratiets seneste valgkampagne var det jo så spørgsmålet »Topskattelettelser eller tryghed?« med den gode hr. Mattias Tesfaye som afsender. Hr. Peter Hummelgaard skrev på Twitter:

»Vi tror på, at det stærke fællesskab igen er vejen ud af krisen – andre partier vælger lavere topskat fremfor velfærd og tryghed.« 

Og statsministeren selv sagde i sin åbningstale i 2021, at hvis der skulle sikres kolleger nok til de opgaver, der er i sundhedsvæsenet, så kræver det, at vi vælger velfærd frem for skattelettelser.

Jeg synes jo bare, det interessante her er, om statsministeren måske vil indrømme, at det er en unødvendig dæmonisering af sin politiske modstander, og at der ikke nødvendigvis er noget modsætningsforhold. Og hvis der er et modsætningsforhold, skylder regeringen jo et svar på: Hvor er det, man vil skære i den offentlige sektor? Hvor er det, man vil nedbringe trygheden for at tilvejebringe finansieringen til de topskattelettelser, man lægger op til?

Kl. 13:54

Formanden (Søren Gade):

Statsministeren.

Kl. 13:54

Statsministeren (Mette Frederiksen):

Nej, nu synes jeg, det nok lige er at stramme den at kalde det en dæmonisering, at man har en helt almindelig civiliseret debat om skattepolitik og andet inden for vores offentlige sektor. Det vil jo altid være sådan, når man indgår i en regering, at tingene ikke en til en kan se ud som det, man gik til valg på, og derfor kan man jo finde – jeg skulle til at sige hundredvis, men lad mig bare smide flere jetoner ind på bordet – tusindvis af citater fra de tre partier, som på forskellige områder vil afvige fra det, der så er det endelige resultat af nogle regeringsforhandlinger. Og jeg skulle til at sige, at sådan er et folkestyre jo. Altså, om kompromiset bliver indgået, når vi forhandler regering, eller når vi sidder i forhandlingslokalet og laver reformer og aftaler med hinanden, eller når vi stemmer i forbindelse med lovforslag, får ingen partier det en til en, som de gerne vil have det.

Som jeg sagde før, synes jeg, at styrken ved den samlede skattepolitik, der nu ligger fra regeringens side, er, at det i virkeligheden er lykkedes os at have et ben i forskellige lejre. Og jeg siger gerne åbent og ærligt, at topskattelettelser selvfølgelig ikke er noget, Socialdemokratiet har bragt ind til bordet. Til gengæld har vi det nok lidt bedre med en toptopskat og det, der sker med beskæftigelsesfradraget, og i særdeleshed det, der sker omkring enlige forsørgere.

Kl. 13:55

Formanden (Søren Gade):

Spørgeren.

Kl. 13:55

Alex Vanopslagh (LA):

Jamen jeg betvivler ikke, at der er indgået et kompromis, og jeg anklager heller ikke statsministeren for at begå løftebrud, og selv hvis jeg gjorde, vil jeg sige: Begå endelig alle de løftebrud, som man måtte have lyst til. Det, jeg gerne vil have statsministeren til at forholde sig til, er, at man i årevis har sagt, at der er et modsætningsforhold mellem topskattelettelser og velfærd, og man så får vredet armen om på ryggen og er nødt til at skulle indgå et kompromis, hvor man i regeringen lægger op til topskattelettelser. Betyder det velfærdsforringelser? Betyder det færre offentligt ansatte? Betyder det mindre tryghed? Eller har det bare hele tiden været en falsk dikotomi, en falsk modsætning, noget, der lød lækkert i en valgkamp og kunne bruges til at vinde valgkampe, men som man godt vidste var noget vås?

Står statsministeren ved, at der er det her modsætningsforhold, og hvad kommer det til at betyde for danskerne? Og hvis ikke man står ved det modsætningsforhold, håber jeg da, at vi kan være fri for at høre på den slags i fremtiden og kan diskutere skattelettelser mere sagligt.

Kl. 13:56

Formanden (Søren Gade):

Statsministeren.

Kl. 13:56

Statsministeren (Mette Frederiksen):

Jamen modsætningsforholdet kan da sagtens være der. Det kommer jo an på, hvordan man finansierer det. Altså, jeg har da set adskillige økonomiske planer fra forskellige politiske partier, hvor man har lagt op til store skattelettelser finansieret ved eksempelvis at skære ned på andre velfærdsområder eller ikke følge det demografiske træk, hvilket uvægerlig eller i hvert fald med en stor sandsynlighed vil medføre forringelser for nogle udvalgte grupper i vores samfund.

Så der kan være et modsætningsforhold. Og alting starter og slutter jo med, om man vil gøre samfundskagen større, når man foretager ændringer, eller om man ikke vil gøre den større. For det er klart, at hvis man går ud og siger, at der kan laves massive skattelettelser inden for den almindelige offentlige økonomi, som allerede er kendt, uden at gøre os dygtigere eller rigere på den ene eller den anden måde, ja, så vil der da, når du så skal ud at finansiere det, være en risiko for, at det vil betyde forringelser. Så ligesom med alt andet afhænger det af, hvordan man gør det, og der vil jeg da bare anbefale, at man gør det på samme måde som den her regering.

Kl. 13:57

Formanden (Søren Gade):

Vi siger tak til hr. Alex Vanopslagh.

Vi går videre i spørgerrækken, og jeg giver nu ordet til hr. Søren Pape Poulsen.

Kl. 13:57

Spm. nr. US 8

Søren Pape Poulsen (KF):

Tak for det. Også i denne netop overståede valgkamp blev der diskuteret klima. Der blev diskuteret slut med de lange sagsbehandlingstider. Der blev diskuteret, at nu skulle vi gå fra mål og ord til handling. Det er jeg meget enig i, og derfor var chokket selvfølgelig stort i går, da regeringen satte åben dør-ordningen i bero, altså investeringerne i den grønne omstilling. Jeg ser det som en bombe for den grønne omstilling, og vi kan diskutere nok så meget i det danske Folketing, men hvis vi forhindrer reelle investeringer, har vi jo et kæmpe kæmpe problem. Der lå over 15 GW grøn strøm klar til at blive opsat, og bare lige til sammenligning forventer vi, at Thor Havvindmøllepark er på 1 GW. Den var vi meget stolte af, da vi aftalte den i 2018.

Vi har travlt. Vi har travlt med at udbygge vores vindenergi. Vi fik meget få møller stillet op bare det seneste år, og hvis vi skal gøre os fri af russisk gas, hvis vi skal have styr på den grønne omstilling, have fart på den grønne omstilling, ja, så er tiden jo ikke til at sætte noget i bero, men til at komme endnu hurtigere videre. Derfor vil jeg gerne spørge, for det har været meget uklart: Har regeringen selv taget kontakt til Europa-Kommissionen og bedt om at se på et muligt problem, eller har Europa-Kommissionen taget sagen op af egen drift? Vi har nemlig ikke set nogen papirer fra Europa-Kommissionen, der har sagt, at det her skal vi stoppe nu.

Kl. 13:59

Formanden (Søren Gade):

Statsministeren.

Kl. 13:59

Statsministeren (Mette Frederiksen):

Hvad der præcis er foregået i sagsbehandlingen, kan jeg simpelt hen ikke redegøre for. Det kan den ansvarlige minister. Men som jeg forstår det, er det jo Energistyrelsen, som er nået frem til, at åben dør-ordningen kan være i strid med EU-retten – jeg er i øvrigt meget enig i alt, hvad der er sagt omkring den grønne omstilling – og jeg synes, det lyder rigtigt i mine ører, at det kan man ikke bare sidde overhørig.

Vi har jo en kæmpe fælles interesse i hele Europa i, at vi får det her på plads så hurtigt som overhovedet muligt. Hele Nordsøen er jo Europas skatkammer, hvad angår havvind. Der er en grund til, at vi har lavet en Esbjergdeklaration. Det er ikke ret lang tid siden, jeg stod sammen med Kommissionen og en række statsministre fra andre EU-lande, og vi blev enige om, at vi ville udvide kapaciteten og skabe meget mere havvindenergi i først Nordsøen og efterfølgende i Østersøen. Så jeg kan sige, at vi sætter alle sejl til på havet fra regeringens side i forhold til at få fundet en eller anden form for løsning på det her, og jeg har da tænkt mig selv at tage det op med kommissionsformanden, når jeg er til møde i Det Europæiske Råd i den her uge. Så vi bliver ikke uenige om, at det her er en træls situation, og at vi skal gøre alt, hvad vi overhovedet kan, for at der bliver fundet en løsning så hurtigt som overhovedet muligt.

Kl. 14:00

Formanden (Søren Gade):

Spørgeren.

Kl. 14:00

Søren Pape Poulsen (KF):

Jeg er meget glad for, at statsministeren tilkendegiver, at hun selv vil sætte sig i front i den her sag. Hvis vi kigger på, hvad det er for nogle udfordringer, vi står over for, så burde den her sag jo i bund og grund fylde det hele lige nu, hvis vi virkelig mener noget med den grønne omstilling. Jeg er meget bekymret for det. Hvis man lige pludselig i en styrelse bliver i tvivl om, om det her er ulovligt, så synes jeg da, at inden man sætter alt i bero eller stopper det, skal man være sikker på, at det skal stoppes. Der ved jeg ikke, om statsministeren kan fortælle mig, om det er Europa-Kommissionen, der har bedt Danmark sætte behandlingen af de her projekter i stå, mens man undersøger sagen. Det ville være den her klassiske danske dukseindstilling til tingene, og jeg forstår ikke, hvorfor den her ordning er ulovlig i Danmark, når Europa-Kommissionen lige har godkendt en lignende ordning i Tyskland.

Kl. 14:01

Formanden (Søren Gade):

Statsministeren.

Kl. 14:01

Statsministeren (Mette Frederiksen):

Det har jeg jo ikke nogen chance for at svare på. Det er en ressortminister, der må redegøre for det, men jeg går da ud fra, at formanden for Det Konservative Folkeparti er enig med den ansvarlige minister i, at hvis der er en hjemmelsudfordring et sted, skal man være ret transparent og åben omkring det og søge at få det løst, og det er vel det, som den ansvarlige styrelse og efterfølgende den ansvarlige minister har sat sig i spidsen for. Og så skal vi jo få rettet op på de problemer, der er, og få fundet en løsning, men jeg synes altså, det ville være lidt specielt, hvis jeg skulle stå som landets statsminister og sige, at hvis man konstaterer, at der måske er et problem – mangel på hjemmel, eller at man ikke overholder EU-retten – så skulle man bare være ligeglad med det. Det vil jeg jo ikke, og det går jeg heller ikke ud fra at formanden for Det Konservative Folkeparti mener.

Så de konkrete spørgsmål må man rette til rette vedkommende, og så må vi sætte alt ind for at få fundet en vej gennem det her – af hensyn til Danmark, men jo altså i allerhøjeste grad af hensyn til den geopolitiske situation. Europa skal være fri af russisk gas og olie, og derfor skal vi have meget mere energi fra havvind.

Kl. 14:02

Formanden (Søren Gade):

Spørgeren.

Kl. 14:02

Søren Pape Poulsen (KF):

Selvfølgelig skal man overholde loven; det siger sig selv. Jeg bliver bare bekymret, når andre lande kan gøre noget og vi så åbenbart ikke kan gøre det, og at man lige pludselig i en styrelse finder ud af det efter flere år og siger: Hov, er der ikke lige noget her, vi skal tage op? Jeg kan bare ikke lade være med at sige, at det her virker så typisk dansk at stille os på den side, der siger: Lad os endelig stoppe alting, måske er der et problem her. Det gør vi i stedet for kigge på, hvad vores europæiske partnere gør. Vi skulle vel gerne have samme betingelser, ellers giver det jo ikke nogen mening.

Det, jeg frygter allermest, er, hvor vi ender. Hvilke investorer – de var jo alle sammen ude i går – har interesse i fremadrettet at bruge penge på den grønne omstilling i Danmark, hvis vi har et overforsigtighedsprincip i forhold til alle andre europæiske lande? Altså, hvad er det for et argument? Folk var jo bestyrtede i går. De var jo rystede over, at man stopper den her ordning, når man ikke gør det i andre lande. Det er bare det, jeg beder om at statsministeren er opmærksom på. Jeg synes faktisk, det er så vigtigt, at det skal man selvfølgelig holde øje med. En ressortminister kan svare på spørgsmål, men det må dog være sådan, at når det gælder situationen i Europa, den geopolitiske situation, vores sikkerhedspolitik, som det jo i bund og grund er, så er det ikke bare en accept af, at vi sætter sådan nogle projekter her i bero.

Kl. 14:03

Formanden (Søren Gade):

Statsministeren.

Kl. 14:03

Statsministeren (Mette Frederiksen):

Jeg er fuldstændig og aldeles opmærksom på den her problemstilling, og jeg stod selv i Esbjerg for kort tid siden sammen med den tyske kansler, statsministerkolleger og Kommissionen og lagde sporene til en mangedobling af havvindkapaciteten. Det gør jeg jo selvfølgelig, fordi det er i dansk interesse, men jeg gør det jo i allerhøjeste grad også, fordi det er i Europas interesse. Alt må handle om nu at få fundet en løsning på det her, så vi kommer videre med at få produceret al den havvindenergi, som vores fantastiske havområde tilsiger, vi kan, både set med danske briller, men i allerhøjeste grad også med europæiske briller.

Kl. 14:04

Formanden (Søren Gade):

Vi siger tak til hr. Søren Pape Poulsen.

Jeg giver nu ordet til hr. Martin Lidegaard.

Kl. 14:04

Spm. nr. US 9

Martin Lidegaard (RV):

Tak. Jeg vil fortsætte lidt i det samme spor. For det er jo rigtigt, at vi i går fik besked om, desværre, at alle åben dør-ansøgninger er sat på standby, men det er ikke den eneste kedelige meddelelse, vi har fået på det grønne område. I dagene omkring åbningsdebatten kom det frem fra Energistyrelsens fremskrivning, at vi forventer nul vindmøller sat op på land i de næste 2 år i Danmark, og det kommer jo efter 2 år, hvor vi heller ikke har øget antallet af megawatt fra vindmøller på land i Danmark.

Faktisk har det, lige siden statsministeren blev statsminister, stået stort set stille med udbygningen af landvind. Der er kommet noget sol, men slet ikke i de mængder, der skal til for at nå de mål, vi har. Der er kommet lidt havvind. Det er ting, der blev besluttet helt tilbage i 2012. Derfor må man jo sige, at implementeringen af hele det vedvarende energi-projekt i Danmark, som er af afgørende betydning for både den grønne omstilling, erhvervslivets førerposition på det her område, de økonomiske konsekvenser, klimaet og ikke mindst vores sikkerhedspolitik som aftalt i det nationale kompromis, står bomstille.

Det går jeg ud fra at statsministeren – det gav hun også udtryk for under åbningsdebatten – ikke finder tilfredsstillende, og derfor er mit spørgsmål jo helt naturligt, hvad statsministeren har gjort for at ændre på den situation.

Kl. 14:06

Formanden (Søren Gade):

Statsministeren.

Kl. 14:06

Statsministeren (Mette Frederiksen):

Tak for det spørgsmål. Det har vi jo haft rig lejlighed til at diskutere i de lange regeringsforhandlinger, hvor Radikale Venstre var med meget af tiden, og hvor vi brugte meget tid på at diskutere den grønne profil for en kommende regering, hele klimaspørgsmålet og ikke mindst implementeringen. Det tror jeg alle er enige om, nemlig at nu har der været meget fokus på mål for klimapolitikken – hvad er vigtigt? – og der skal vi hele tiden gå et skridt videre, men i de kommende år er det faktisk implementeringen, hvor kedeligt det end måtte lyde, der bør være omdrejningspunktet for en regerings arbejde og for Folketingets arbejde.

Det er præcis det opdrag, den nye klimaminister har fået, nemlig at nu skal alt sættes ind på at få tingene til at virke i virkelighedens verden – og det er jo, hvad enten vi taler havvind, eller vi taler vind på land, eller vi taler anden form for bæredygtig energi – og i det hele taget også at få forstærket det europæiske samarbejde på det her område. For det er jo ikke kun os, der skal bruge mere vedvarende energi; det er også resten af kontinentet.

Så jeg er helt enig i analysen. Det er det, den nye klimaminister står i spidsen for. Og så vil der selvfølgelig være en række sådan mere detaljerede spørgsmål, som jeg er sikker på klimaministeren gerne vil svare på.

Kl. 14:07

Formanden (Søren Gade):

Spørgeren.

Kl. 14:07

Martin Lidegaard (RV):

Tak for besvarelsen. Nu spurgte jeg jo, hvilke overvejelser statsministeren havde gjort sig, og det skyldes to ting.

Vi har spurgt klimaministeren, hvornår den nationale energikrisestab rent faktisk begynder at virke. Den har til formål både at udbygge med mere vedvarende energi hurtigt og med mere grøn, billig og sikker fjernvarme hurtigt. Svaret er, at med en heldig hånd får vi måske til sommer en energikrisestab.

Jeg ved ikke, om statsministeren kan høre, der er sådan en eller anden modsætning i at have en energikrisestab, der virkelig skal i gang, gøre noget, få noget til at ske, implementere i år, og at så bliver den måske implementeret inden sommer. Der er ikke sat penge af til den, så vidt jeg forstår. Jeg har ved tidligere lejligheder haft mulighed for at foreslå statsministeren, at man laver en eller anden form for fasttrack på højeste niveau i regeringen, ligesom man gjorde under corona, da det handlede om vacciner.

Jeg mener egentlig, det her sikkerhedspolitisk rangerer på det niveau, hvor vi skal gøre os fri af den gas, nu også af sikkerhedspolitiske årsager, og jeg havde derfor håbet på, at statsministeren også ville tage en aktiv rolle i faktisk at få gang i den implementering, netop fordi jeg har hørt statsministeren være enig i, at det er vigtigt.

Kl. 14:08

Formanden (Søren Gade):

Statsministeren.

Kl. 14:08

Statsministeren (Mette Frederiksen):

Det er fuldstændig afgørende og nødvendigt, at Europa gør sig fri af Ruslands både gas og olie og i øvrigt også andre energiformer, og det er vi jo i fuld gang med i Danmark og har været det over en årrække. Nu lyder det, som om vi er gået i stå. Det er vi altså ikke; det var vi ikke under den tidligere regering, og det er vi heller ikke i den her regering.

Jeg kan sige, at regeringen forbereder, hvordan NEKST, som i øvrigt er en radikal opfindelse, præcis skal arbejde og fungere, og hvad det er for nogle hovedprioriteter, der skal lægges ind i arbejdet. Så det er gået i gang – der er ikke noget, der ligger stille – men det skal selvfølgelig forberedes og forankres på en ordentlig måde.

Kl. 14:09

Formanden (Søren Gade):

Spørgeren.

Kl. 14:09

Martin Lidegaard (RV):

Jeg bliver nok nødt til at sige, når statsministeren siger, det ikke er gået i stå, at der altså stort set ikke er kommet noget ny landvindenergi op i Danmark, siden statsministeren blev statsminister, når man kigger på det samlede antal megawatt. Der er kommet nogle få nye op og blevet taget nogle gamle ned, men samlet set har vi ikke fået mere landvind i Danmark, og vi står ikke til at få det de næste 2 år, medmindre der sker noget. Af solenergi har vi fået lidt mere, men slet ikke i den størrelsesorden, der skal til. Fjernvarmen har i 2022 fået et nøk op, men slet ikke i det omfang, der er behov for.

Så man kan ikke sige, det står stille, men man kan godt sige, at implementeringsmæssigt har det faktisk stået stille, og det er også derfor, jeg er lidt nysgerrig på, om vi kan forvente, at statsministeren engagerer sig. For jeg må sige, at når jeg kigger på, hvad der er sket, de første 3 år statsministeren har været statsminister, så tyder noget på, at der skal skubbes lidt på, også fra oven, for at der sker noget.

Kl. 14:09

Formanden (Søren Gade):

Statsministeren.

Kl. 14:10

Statsministeren (Mette Frederiksen):

Generelt engagerer jeg mig i alle relevante samfundsproblemstillinger. Og den vedvarende energi og vores nødvendige uafhængighed på energisiden af eksempelvis Rusland er selvfølgelig i høj grad klimapolitik, men det er jo også sikkerhedspolitik, som spørgeren også siger, så jeg er selv engageret i spørgsmålet.

Men der vil selvfølgelig være nogle helt konkrete spørgsmål, hvor det vil være en klimaminister, der er bedre til at besvare spørgsmålene – og arbejdet med at lave den her NEKST er altså i fuld gang.

Kl. 14:10

Formanden (Søren Gade):

Det afslutter spørgsmålet. Vi siger tak til hr. Martin Lidegaard.

Jeg giver nu ordet til hr. Morten Messerschmidt.

Kl. 14:10

Spm. nr. US 10

Morten Messerschmidt (DF):

Tak, formand, og tak til statsministeren for at stille sig til rådighed. Jeg har tænkt meget over, hvad vi skulle tale om, og jeg tænker meget over det hver gang, for jeg synes, at vi har været lidt på kant med hinanden på det seneste. Der er vel nærmest ikke nogen i Danmark, statsministeren ikke har været på kant med, både kirken, fagbevægelsen, oppositionen i Folketinget osv. Derfor tænkte jeg også, at vi måske skulle prøve at finde noget at tale om, hvor vi kunne finde hinanden, og en af de ting, som vi i hvert fald i valgkampen – i sådan små lyse stunder – kunne finde hinanden om, var at skabe et arbejdsmarked, som i højere grad tager højde for vores seniorer, med en større grad af fleksibilitet osv.

Jeg så forleden dag på forsiden af Berlingske nogle beregninger fra Danica Pension, hvor man kunne se, at stadig flere lægger til side for at kunne selvpensionere sig. Og ud over at det skaber nogle økonomiske problemer for statsfinanserne, giver det i hvert fald et billede af, at folk i Danmark, især når man nærmer sig 50'erne og 60'erne, begynder at tænke over at vægte familielivet og fritidslivet meget højt. Man vil sådan set gerne forringe sin købekraft op igennem de produktive år, hvis man kan bruge det udtryk, for til gengæld at have noget mere familieliv og fritid, når man kommer op og bliver senior. Det synes jeg der er noget interessant i, og det er noget, vi skal eftersøge. Vi vil i hvert fald godt i Dansk Folkeparti være med til at skabe et arbejdsmarked, hvor man får en større grad af rummelighed og frihed, når man måske er i 50'erne, eller 10 år før man går på pension.

Vi talte jo i valgkampen om det her med at få lagt et loft over pensionsalderen, som jeg tror er enormt vigtigt, i hvert fald for nogle grupper, som kan se frem til først at kunne trække sig tilbage, når de bliver 72-73 år, endog folk, der har sådan fysisk hårdt krævende jobs.

Så for nu at finde noget, vi kunne være enige om – og ikke et ord om store bededag her – så vil jeg høre, hvad statsministeren tænker om det, altså at gøre arbejdsmarkedet mere fleksibelt for seniorerne og sikre mere rummelighed og respekt for, at folk gerne vil prioritere deres familie og fritid.

Kl. 14:12

Formanden (Søren Gade):

Statsministeren.

Kl. 14:12

Statsministeren (Mette Frederiksen):

Først og fremmest er jeg jo glad for, at spørgeren har søgt i sin sjæl efter et sted, hvor vi er enige. Jeg tror nu ikke, man behøver at søge så dybt en anden gang, for der er faktisk rigtig, rigtig mange områder, hvor spørgeren og svareren er enige om rigtig mange ting.

Når vi taler om tilbagetrækning fra arbejdsmarkedet, er det jo også et område, hvor vi traditionelt har arbejdet tæt sammen, bl.a. omkring Arnepensionen. Og jeg er jo selv af den meget, meget klare overbevisning, at når man er nedslidt og har været mange år på arbejdsmarkedet, skal man kunne trække sig værdigt tilbage. Det er derfor, vi i sin tid foreslog Arnepensionen og i øvrigt har arbejdet meget tæt sammen omkring det.

Nu lægger jeg mig så ud med endnu flere, men jeg må bare være ærlig at sige, at jeg godt nok bliver bekymret, hvis vi begynder at sige, at man allerede, når man er i 50'erne, skal begynde at overveje at arbejde mindre. For det, jeg hører alle steder fra, er, at alle ønsker at arbejde mindre, og der må jeg jo bare være lyseslukkeren, eller hvad det nu hedder på moderne dansk, for hvis alle gerne vil arbejde mindre og kravene til velfærdssamfundet bliver ved med at stige, hænger det jo ganske enkelt ikke sammen – det hænger ganske enkelt ikke sammen.

Så jeg tror, vi bliver nødt til at tage det modsatte udgangspunkt, nemlig at den skandinaviske velfærdsmodel grundlæggende bygger på arbejde og beskæftigelse, og at vi sætter en ære i at forsørge os selv, har fritidsjob med det samme, når vi kan, som børn og unge, og arbejder ved siden af, mens man tager en uddannelse. Både mænd og kvinder er på arbejdsmarkedet, og man bliver ved, så længe man kan. Hvis det er det, der er vores udgangspunkt, så har vi også frihed til at hjælpe dem, der af forskellige årsager ikke kan arbejde undervejs. Det er grundtesen. Begynder vi at afvige fra den, falder det her velfærdssamfund fra hinanden. Det er det første, jeg vil sige.

Det andet – og det er så et tilsagn – er, at jo mere fleksibilitet, vi kan lægge ind på vores arbejdsmarked, jo bedre. Altså, jeg er 45 år selv, og det er lige før, spørgeren begynder at pensionere mig. Og det ville spørgeren selvfølgelig gerne. (Munterhed). Det er om 5 år, jeg er i 50'erne, men selvfølgelig skal jeg jo ikke arbejde mindre om 5 år, end jeg gør i dag, for der er jeg midt i livet. Men fleksibilitet, når man er rigtig senior, og det er jo langt senere, end når man er 50 år, vil jeg gerne være med til at diskutere.

Kl. 14:15

Formanden (Søren Gade):

Spørgeren.

Kl. 14:15

Morten Messerschmidt (DF):

Men, altså, fakta er bare, at sidste år var der 64.000 danskere over 60 år, som gik ud af arbejdsmarkedet før folkepensionsalderen og levede af deres egen pensionsopsparing. For 10 år siden var det 21.000. Så danskerne ønsker mere fritid og mere fokus på familien. Derfor er vi jo nødt til at gøre det modsatte af det, statsministeren lægger op til. Vi er nødt til at starte med at sige: Hvordan gør vi, så folk, også når de er i 50'erne, 60'erne og 70'erne, synes, at de kan få det til at passe sammen med at være på arbejdsmarkedet.

Nu forstår jeg, at man her i Københavns Kommune er gået over til at lave en 4-dages arbejdsuge. Kunne det f.eks. være en vej at gå? Kunne man sige, at man i 5 år op til folkepensionsalderen får et retskrav på over for sin arbejdsgiver at kunne få en 3-dages arbejdsuge eller en 2-dages arbejdsuge for at gøre det mindre hårdt, men også for at gøre det mere attraktivt at være i arbejde?

Kunne man f.eks. lave nogle ordninger, som vi lancerede i valgkampen med »Bedstes første sygedag«, sådan at man rent faktisk har mulighed for at hjælpe sine forældre og sine bedsteforældre og tage med på hospitalet, til lægen, eller hvad det er, fuldstændig som man har, når ens barn bliver sygt. Altså, kan vi gøre nogle ting, så vi ikke pisker og straffer folk til at skulle finansiere hamsterhjulet, velfærdsstaten osv., som selvfølgelig er vigtigt, men så vi faktisk gør det attraktivt og rummeligt, så man kan have både et arbejdsliv og et familieliv til at gå hånd i hånd?

Kl. 14:16

Formanden (Søren Gade):

Statsministeren.

Kl. 14:16

Statsministeren (Mette Frederiksen):

Det er meget svært, for det er jo en reel værdidiskussion. Altså, for mig er det jo ikke en straf at gå på arbejde, ikke engang når jeg skal i Folketingssalen. Det er jo ikke at piske folk, at de skal kunne forsørge sig selv. Jeg ved jo, at spørgeren har rødder i den kristne tro, og det er jo en af de stærkeste protestantiske værdier, at man yder noget for det samfund, man er en del af. Det er i øvrigt også en meget, meget central dansk værdi, at man gør sig umage. Det er jo hele fundamentet, hvorpå vores samfund står, at vi går på arbejde og i øvrigt sætter en ære i at gøre det. Det er ikke noget, vi er pisket til. Vi vil gerne gå på arbejde, og vi vil gerne forsørge os selv.

Hvis vi begynder at fravige den måde at betragte os selv på som individer i et fællesskab, krakelerer fællesskabet. For vi kan jo godt få det til at lyde som noget sådan lidt abstrakt, at det handler om noget finansiering af et velfærdssamfund, men det er jo f.eks. kræftbehandling, vi taler om. Hvis ikke vi går på arbejde og betaler skat, er der ikke nogen ordentlig kræftbehandling, og det ønsker vi jo.

Jeg tror simpelt hen, at vi bliver nødt til at forholde os til det her værdimæssigt, altså sætte en ære i at gå på arbejde, og så skabe rum for, at når livet af den ene eller den anden årsag tilsiger, at man ikke kan arbejde så meget, som man har kunnet på andre tidspunkter – sygdom, alder – så skal det være så fleksibelt som overhovedet muligt. Men jeg tror virkelig, vi skal holde fast i at sætte en ære i at gå på arbejde.

Kl. 14:17

Formanden (Søren Gade):

Spørgeren.

Kl. 14:17

Morten Messerschmidt (DF):

Men jeg er nødt til at sige til statsministeren, at der nok er en grænse for, hvor meget hun kan bestemme over det her, for folk vælger det selv. Jeg går ikke ud fra, at statsministeren vil ekspropriere folks pensionsopsparinger og sige, at de ikke må udbetales før tid – det ville være et ret radikalt synspunkt, og det mente jeg ikke positivt. Altså, det her handler om at lave et arbejdsmarked, som folk kan se sig selv i, og hvor de ikke føler trang til inden pensionsalderen at begynde at hæve deres pension, men hvor man rent faktisk kan se, at der er den skånsomhed og fleksibilitet, og at der er mulighed for at lade det gå hånd i hånd med et familieliv, sådan at folk bliver der og finansierer kræftbehandling, skoler, tilbagetrækningsordninger for de nedslidte osv.

Det, jeg er bekymret for, er, at statsministeren er så optaget af kun at sørge for, at folk arbejder mere og mere – helligdage væk osv. – med effektiviteten i højsædet. Dem, der så har råd til igennem et langt arbejdsliv at lægge penge til side, gør det så bare. De selvpensionerer sig fuldstændig, uagtet hvad statsministeren måtte sige til dem. Men hvad så med dem, der ikke tjener nok? De kan så være en del af det hamsterhjul, som statsministeren mener skal finansiere det hele. Og der synes jeg og mit parti, at vi skal tale om, hvordan vi indretter et arbejdsmarked, så folk ikke føler sig presset så hårdt, at de trækker sig ud af arbejdsmarkedet, inden de egentlig burde gøre det, men at fleksibiliteten i forhold til familieliv, tilrettelæggelse af arbejdstid osv. er der, og at man derfor har lyst til at blive længere.

Kl. 14:19

Formanden (Søren Gade):

Statsministeren.

Kl. 14:19

Statsministeren (Mette Frederiksen):

Se, nu kommer vi ind til noget, der er rigtig interessant. Det der var jo faktisk hele bevæggrunden for at lave Arnepensionen, og det tror jeg faktisk begge partier fremhævede dengang, nemlig at dem, der har haft mulighederne, altid selv har kunnet definere, hvornår de gik ud af arbejdsmarkedet, og det ønskede vi to i fællesskab også skulle gælde for den nedslidte ufaglærte/faglærte, som har behov derfor. Så det er jeg meget, meget enig i.

Selve idéen om, at man skal kunne se sig selv i et arbejdsliv, også ind i seniortilværelsen eller sågar i pensionstilværelsen, hvis det kan lade sig gøre, vil jeg meget, meget gerne være med til at diskutere. Jeg tror bare ikke, vi kommer udenom, også sådan folkekulturelt, at forholde os til vores tid og i hvert fald have en ærlig snak om, at hvis det bider sig fast, hvad jeg kan fornemme er en del af den offentlige diskussion nu, nemlig at alt handler om, at vi skal arbejde mindre, så kommer det med en pris. Og så må folk jo også ædrueligt være med i en diskussion om – det gælder også her i salen – hvad det så er, vi ikke skal bruge penge på i det her samfund. For hvis vi fortsætter med, at vi vil bruge flere og flere penge på f.eks. psykiatri, men at alle gerne vil arbejde mindre, så kommer det regnestykke i hvert fald ikke til at hænge sammen.

Kl. 14:20

Formanden (Søren Gade):

Det afsluttede spørgsmålet. Vi siger tak til hr. Morten Messerschmidt.

Jeg giver ordet til hr. Torsten Gejl.

Kl. 14:20

Spm. nr. US 11

Torsten Gejl (ALT):

Tak, formand. I Alternativet er vi rigtig optaget af vand, både ferskvand og saltvand, både vandet i vores bække, åer og søer, men også i vores farvande og ikke mindst i de indre farvande og de danske kystnære farvande. Desværre kan man roligt sige, at kvaliteten af vores vand går tilbage alle vegne. Mange steder indeholder vores drikkevand sprøjtegifte. Til gengæld indeholder mange åer og kystnære farvande ikke længere fisk.

Men i dag starter vi ikke i havet. Mit første spørgsmål går på en anden type vand, nemlig drikkevand. I valgkampen var vi i den rød-grønne blok enige om, at forureningen af det danske drikkevand skal håndteres nu. Ifølge statsministeren var det, og jeg citerer, næsten ikke til at bære, hvis os, der er her i dag, ikke sørger for, at vores børn og børnebørn får mulighed for at drikke rent vand. Derfor præsenterede vi i fællesskab i valgkampagnen et forslag om at frede 200.000 ha jord fra sprøjtegifte – et enormt vigtigt skridt for vores natur og miljø og for mennesker, ikke mindst de næste generationer.

Men siden da har noget ændret sig, for nu er forslaget forsvundet. Det findes simpelt hen ikke i regeringsgrundlaget. På den baggrund vil jeg spørge: Er der noget, der har forandret sig, siden statsministeren har ændret sin holdning til drikkevandet og til, at vi bør gøre noget nu?

Kl. 14:21

Formanden (Søren Gade):

Statsministeren.

Kl. 14:21

Statsministeren (Mette Frederiksen):

Først vil jeg sige, at jeg er meget enig i hele indledningen. Altså, vi lever jo som mennesker qua vand, og vi skal passe ordentligt på vores drikkevand, både af hensyn til os selv, men jo i allerhøjeste grad også af hensyn til de kommende generationer. Og jeg er også meget glad for Alternativets fokus på vores havområder med alt, hvad dertil hører. Det indgår jo også i regeringens ønsker på naturområdet. Jeg er absolut optaget af vores drikkevand.

Noget af det, vi talte om før valget, var, at vi havde behov for en kortlægning af de steder, hvor vores grundvand og vores drikkevand er. Den kortlægning sætter vi i gang, men regeringen siger så også, at der skal laves noget helt akut omkring der, hvor boringerne er, og det arbejde bliver også sat i gang allerede nu. Så jeg tror egentlig, at vi i Folketinget er bredt enige om, at drikkevandet er noget af det guld, vi har i vores undergrund, og at det skal vi passe rigtig, rigtig godt på.

Kl. 14:22

Formanden (Søren Gade):

Spørgeren.

Kl. 14:22

Torsten Gejl (ALT):

Tak. Som jeg nævnte i min indledning, er det ikke kun drikkevandet, der bør have vores intense opmærksomhed. Som statsministeren siger, har vi jo også haft kig på vores have og bunden af havet, som også er i en utrolig dårlig stand. Til havs graver vi enorme sandbanker, der skal bruges til anlægsprojekter, væk, og vi dumper i millionvis af ton slam og mudder i vores indre farvande med fare for at forurene både havet og strandene. Hvis vi en dag fjernede alt vandet i havet, tror jeg, vi ville få et chok. Vi ville se månelandskaber af død havbund med meget få områder med liv, vi ville se kæmpestore kratere med råddent vand fra gamle sandsugninger og marine lossepladser der, hvor der er dumpet millioner af kubikmeter mudder og slam.

Apropos månelandskaber og en død havbund er det for nylig kommet frem, at en dansk virksomhed tjener penge på at aftage industrispildevand fra den norske olieproduktion for at rense det og genanvende det. Det betyder, at der ledes meget høje koncentrationer af en lang række miljøskadelige og hormonforstyrrende stoffer ud i Agersø Sund fra Stigsnæs, og det har faktisk stået på i næsten 30 år. Hvad er statsministerens holdning til, at vi i Danmark forurener vores nære farvande gennem behandlingen af andre landes olieaffald? Og specielt i forhold til det her eksempel: Hvad tænker statsministeren om, at vores farvand er marin losseplads for den norske olieindustri?

Kl. 14:24

Formanden (Søren Gade):

Statsministeren.

Kl. 14:24

Statsministeren (Mette Frederiksen):

Jeg tror, det er helt rigtigt at have fokus på, hvad det er for en funktion, havet har, og det er jo rigtigt, at vores historie er fyldt med eksempler, hvor man tænker, at man bare kan dumpe ting i havet, fordi ingen kan se det. Men det er en meget, meget vigtig del af vores natur.

Den nye regering har jo besluttet, at vi vil have en rigtig naturlov i Danmark. Det er ikke mindst inspireret af SF, som igennem længere tid har ønsket det, og som også har bragt det meget ind i de regeringsforhandlinger, der var, og når vi begynder at arbejde med en naturlov, arbejder vi med biodiversitet – det siger sig selv – men vi arbejder også med det, der sker i vores hav. For vi skal både have et øje på den natur, vi tydeligt kan se, men også den, vi ikke kan se. Så noget af det, som spørgeren er inde på her, er jo noget af det, der i mine øjne vil være naturligt at have med ind i det arbejde.

Kl. 14:25

Formanden (Søren Gade):

Spørgeren.

Kl. 14:25

Torsten Gejl (ALT):

Som vi plejer at gøre det i Alternativet, kommer det sidste spørgsmål fra et medlem. I dag er det Fabian Forbert-Hansen fra Alternativets Unge, der spørger, hvad statsministeren mener om muligheden for at differentiere momsen på fødevarer. I Alternativet mener vi, at momsen burde være markant lavere på frugt og grønt. Det er jo en praksis, som er meget udbredt i Europa.

Vi mener, at man burde halvere momsen på sunde, grønne fødevarer, som man med fordel kunne producere, sælge og spise flere af. En lavere moms på frugt og grønt ville være til fordel for danskernes pressede økonomi og i forhold til at få sund mad. Det vil være en fordel for folkesundheden. Så på den baggrund vil jeg på vores medlems vegne spørge statsministeren, hvad statsministeren mener om at reducere momsen på f.eks. frugt og grønt og bruge det redskab.

Kl. 14:25

Formanden (Søren Gade):

Statsministeren.

Kl. 14:25

Statsministeren (Mette Frederiksen):

Altså, det er jo et spørgsmål fra Fabian, som jeg godt både forstår og egentlig også grundlæggende har ret stor sympati over for. Så det er ikke, fordi jeg har en principiel modstand mod, at der var en differentiering af moms på noget af det, vi gerne vil have at folk køber mere af, og måske tilsvarende på noget, vi gerne vil have at folk køber mindre af. Og jeg er jo også meget enig i, at det i forhold til inflationen vil være en direkte hjælp til de mennesker, der måtte kunne mærke den meget og mest konkret på deres økonomi.

Som altid er djævlen jo i detaljen, nemlig hvordan vi skal finansiere det her, for momsen er jo en ret stor indtægtskilde til alt det andet, vi også gerne vil som samfund. Så inden vi går videre i diskussionen, skal vi i hvert fald have en snak om, hvordan det skal finansieres, i fald det var noget, man skulle gøre, og det har vi ikke nogen plan om, for vi ved fra regeringens side, at det har vi ikke en finansiering til. Men den anden del af mønten skal i hvert fald være med i overvejelsen.

Kl. 14:26

Formanden (Søren Gade):

Det afslutter spørgsmålet og spørgetimen. Vi siger tak til hr. Torsten Gejl.

Inden vi går til det næste og sidste punkt på dagsordenen, holder vi lige 2 minutters pause, så vi kan få rokeret rundt i salen.

Vi genoptager mødet om 2 minutter.

Mødet er udsat. (Kl. 14:27).

Det sidste punkt på dagsordenen er:

2) 2. behandling af lovforslag nr. L 26:

Forslag til lov om ændring af lov om institutioner for almengymnasiale uddannelser og almen voksenuddannelse m.v. (Afstandszoner i skoleåret 2023/24).

Af børne- og undervisningsministeren (Mattias Tesfaye).

(Fremsættelse 26.01.2023. 1. behandling 31.01.2023. Betænkning 02.02.2023).

Kl. 14:30

Forhandling

Anden næstformand (Jeppe Søe):

Mødet er genoptaget.

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 14:30

Afstemning

Anden næstformand (Jeppe Søe):

Ønskes afstemning om ændringsforslag nr. 1, tiltrådt af et flertal (udvalget med undtagelse af SF, EL og ALT)?

Det er vedtaget.

Der stemmes om ændringsforslag nr. 6 af et mindretal (KF), tiltrådt af et mindretal (DD, LA og DF), og der kan stemmes.

Afstemningen er afsluttet.

For stemte 29 (DD, LA, KF og DF), imod stemte 73 (S, V, M, SF, EL, RV, ALT og SP), hverken for eller imod stemte 0.

Ændringsforslaget er forkastet.

Herefter er ændringsforslag nr. 4, stillet og tiltrådt af de samme mindretal, bortfaldet.

Ønskes afstemning om ændringsforslag nr. 7, tiltrådt af et flertal (udvalget med undtagelse af SF, EL og ALT)?

Det er vedtaget.

Der stemmes om ændringsforslag nr. 8 af et mindretal (KF), tiltrådt af et mindretal (DD, LA og DF), og der kan stemmes.

Afstemningen slutter.

For stemte 30 (DD, LA, KF og DF), imod stemte 77 (S, V, M, SF, EL, RV, ALT og SP), hverken for eller imod stemte 0.

Ændringsforslaget er forkastet.

Herefter er ændringsforslag nr. 2 og 3, stillet og tiltrådt af de samme mindretal, bortfaldet.

Der stemmes om ændringsforslag nr. 9 af et mindretal (KF), tiltrådt af et mindretal (DD, LA og DF), og der kan stemmes.

Afstemningen slutter.

For stemte 30 (DD, LA, KF og DF), imod stemte 75 (S, V, M, SF, EL, RV, ALT og SP), hverken for eller imod stemte 0.

Ændringsforslaget er forkastet.

Herefter er ændringsforslag nr. 5, stillet og tiltrådt af de samme mindretal, bortfaldet.

Der stemmes om ændringsforslag nr. 10 af et mindretal (KF), tiltrådt af et mindretal (DD, LA og DF), og der kan stemmes.

Afstemningen slutter.

For stemte 30 (DD, LA, KF og DF), imod stemte 76 (S, V, M, SF, EL, RV, ALT og SP), hverken for eller imod stemte 0.

Ændringsforslaget er forkastet.

Ønskes afstemning om ændringsforslag nr. 11 og 12, tiltrådt af et flertal (udvalget med undtagelse af SF, EL og ALT)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Kl. 14:34

Meddelelser fra formanden

Anden næstformand (Jeppe Søe):

Der er ikke mere at foretage i dette møde.

Folketingets næste møde afholdes i dag om 10 minutter.

Mødet er hævet. (Kl. 14:35).


34. møde

Torsdag den 16. marts 2023 kl. 10.00

Dagsorden

1) Spørgsmål om fremme af forespørgsel nr. F 4:

Forespørgsel til udlændinge- og integrationsministeren om asylbehandling af asylansøgerne i Rwanda eller et andet land uden for Europa.

Af Pia Kjærsgaard (DF) m.fl.

(Anmeldelse 14.03.2023).

2) Spørgsmål om fremme af forespørgsel nr. F 5:

Forespørgsel til justitsministeren om permanent grænsekontrol.

Af Peter Kofod (DF) m.fl.

(Anmeldelse 14.03.2023).

3) Spørgsmål om fremme af forespørgsel nr. F 6:

Forespørgsel til justitsministeren om forbedrede muligheder for at opklare og bekæmpe kriminalitet.

Af Peter Kofod (DF) m.fl.

(Anmeldelse 14.03.2023).

4) 1. behandling af beslutningsforslag nr. B 21:

Forslag til folketingsbeslutning om at gøre forbuddet mod minkavl permanent.

Af Carl Valentin (SF), Peder Hvelplund (EL) og Helene Liliendahl Brydensholt (ALT) m.fl.

(Fremsættelse 02.02.2023).

Kl. 09:59

Meddelelser fra formanden

Formanden (Søren Gade):

Mødet er åbnet.

I dag er der følgende anmeldelser:

Karina Lorentzen Dehnhardt (SF) m.fl.:

Beslutningsforslag nr. B 78 (Forslag til folketingsbeslutning om forsøgsordning med omvendt fodlænke, som skal beskytte ofre for partnervold og stalking).

Louise Brown (LA) m.fl.:

Beslutningsforslag nr. B 79 (Forslag til folketingsbeslutning om evaluering af de menneskelige konsekvenser ved indsatsen mod covid-19).

Morten Messerschmidt (DF) m.fl.:

Beslutningsforslag nr. B 80 (Forslag til folketingsbeslutning om en revision af offentlighedsloven),

Beslutningsforslag nr. B 82 (Forslag til folketingsbeslutning om styrkelse af det danske folkestyre) og

Beslutningsforslag nr. B 85 (Forslag til folketingsbeslutning om udarbejdelse af en rapport vedrørende indvandringens konsekvenser).

Katrine Daugaard (LA) m.fl.:

Beslutningsforslag nr. B 81 (Forslag til folketingsbeslutning om en bodsordning for kommuner, der ikke overholder deres lovgivningsmæssige forpligtelser).

Dennis Flydtkjær (DD) m.fl.:

Beslutningsforslag nr. B 83 (Forslag til folketingsbeslutning om at give borgere mulighed for at tilbagebetale ikkeinddrivelsesparat gæld).

Pia Kjærsgaard (DF) m.fl.:

Beslutningsforslag nr. B 84 (Forslag til folketingsbeslutning om at begrænse indvandring fra muslimske lande mest muligt).

Titlerne på de anmeldte sager vil fremgå af www.folketingstidende.dk (jf. ovenfor).

Det første punkt på dagsordenen er:

1) Spørgsmål om fremme af forespørgsel nr. F 4:

Forespørgsel til udlændinge- og integrationsministeren om asylbehandling af asylansøgerne i Rwanda eller et andet land uden for Europa.

Af Pia Kjærsgaard (DF) m.fl.

(Anmeldelse 14.03.2023).

Sammen med dette punkt foretages:

2) Spørgsmål om fremme af forespørgsel nr. F 5:

Forespørgsel til justitsministeren om permanent grænsekontrol.

Af Peter Kofod (DF) m.fl.

(Anmeldelse 14.03.2023).

3) Spørgsmål om fremme af forespørgsel nr. F 6:

Forespørgsel til justitsministeren om forbedrede muligheder for at opklare og bekæmpe kriminalitet.

Af Peter Kofod (DF) m.fl.

(Anmeldelse 14.03.2023).

Kl. 10:01

Formanden (Søren Gade):

Hvis ingen gør indsigelse mod fremme af disse forespørgsler, betragter jeg Tingets samtykke som givet.

Det er givet.

Det sidste punkt på dagsordenen er:

4) 1. behandling af beslutningsforslag nr. B 21:

Forslag til folketingsbeslutning om at gøre forbuddet mod minkavl permanent.

Af Carl Valentin (SF), Peder Hvelplund (EL) og Helene Liliendahl Brydensholt (ALT) m.fl.

(Fremsættelse 02.02.2023).

Kl. 10:01

Formanden (Søren Gade):

Ordføreren for forslagsstillerne ønsker at motivere begrundelsen for forslaget. Og jeg giver nu ordet til ordføreren for forslagsstillerne, hr. Carl Valentin, Socialistisk Folkeparti, og skal sige, at det bliver uden korte bemærkninger. Værsgo.

Kl. 10:02

Begrundelse

(Ordfører for forslagsstillerne)

Carl Valentin (SF):

Tak for det, og tak for muligheden for lige kort at motivere forslaget. inden vi tager hele min tale om forslaget senere.

I Socialistisk Folkeparti, Enhedslisten og Alternativet foreslår vi nu at gøre forbuddet mod minkavl permanent. Det gør vi ikke for første gang – vi har foreslået det mange gange tidligere – men vi gør det, fordi det er velkendt, at dyrevelfærden i minkproduktionen er rædsom. Vi ved, at der er en kæmpestor miljø- og naturbelastning forbundet med minkproduktionen, vi ved, at netop et intensivt dyrehold som minkavl har nogle ret store problemer med sygdomssmitte, og at det er nogle steder, hvor fremtidige pandemier kan udvikle sig. Vi gør det i det hele taget, fordi vi mener, at det er en kæmpestor fejltagelse at bruge skatteborgernes penge på at genopstarte et erhverv, som vi potentielt om meget få år skal lukke ned igen på grund af EU-lovgivning. For der er altså meget, der tyder på, at der godt kunne komme et permanent forbud mod minkavl i hele EU inden for kort tid.

Så vi mener selvfølgelig ikke, at vi skal starte det her erhverv op igen, og derfor fremsætter vi nu forslaget om at sikre, at forbuddet, der har været gældende indtil årsskiftet her, bliver permanent. Tak for ordet.

Kl. 10:03

Formanden (Søren Gade):

Vi siger tak til hr. Carl Valentin fra Socialistisk Folkeparti.

Forhandlingen er åbnet, og den første, der får ordet, er ministeren for fødevarer, landbrug og fiskeri.

Kl. 10:04

Forhandling

Ministeren for fødevarer, landbrug og fiskeri (Jacob Jensen):

Tak for ordet, og også tak til forslagsstillerne for at fremsætte beslutningsforslaget, som jo så også er med til at skabe opmærksomhed om problemstillingen, herunder også, som der bliver nævnt, dyrevelfærd i minkproduktionen m.v.

I beslutningsforslaget pålægges regeringen »at tage de nødvendige skridt for at sikre, at det midlertidige forbud mod minkavl bliver permanent.« Forslagsstillerne fremhæver bl.a., at minkavl ikke kan ske på en dyrevelfærdsmæssigt forsvarlig måde, og at mink kan være et reservoir for smitsomme sygdomme.

Jeg er enig med forslagsstillerne i, at det er vigtigt at sikre hensynet til både dyrevelfærd og folkesundheden – det gælder helt generelt, og det gælder selvfølgelig også i forhold til minkavl. Lad mig derfor sige meget klart, at minkavl selvfølgelig skal foregå på en forsvarlig måde af hensyn til både dyrevelfærd og folkesundhed, og det gælder også generelt for alle andre dyr i øvrigt. Jeg har på den baggrund allerede inviteret en række relevante aktører og interessenter på dyrevelfærdsområdet til at komme med deres viden og holdninger til, hvordan vi bedst griber arbejdet med helt generelt at styrke dyrevelfærden i Danmark an. Jeg har også holdt møde med Folketingets dyrevelfærdsordførere for også at få deres input og forslag til indsatser på området bredt set. Det er altså et arbejde, der er i gang, og det skal ses i forhold til, hvad det er for nogle mulige tiltag, der vil give mening, og hvad der kan være relevant, og vi udelukker ikke noget på forhånd, heller ikke dyrearter og heller ikke mink.

Hvad angår håndteringen af covid-19, er der, som jeg tror de fleste vil være bekendt med, planlagt et genbesøg her i april 2023, altså i næste måned, med henblik på at afdække, om krav og anbefalinger skal justeres i lyset af et aktuelt risikobillede. I lyset af fundet af fugleinfluenza i en minkbesætning i Spanien vil veterinær- og sundhedsmyndighederne også vurdere, hvilken håndtering der måtte være nødvendig i forhold til fugleinfluenza.

Men regeringen afviser beslutningsforslaget i sin helhed, da minkavl som nævnt er underkastet et detaljeret regelsæt, der sigter mod forsvarlige forhold med hensyn til dyrevelfærd og folkesundhed, og der er både generelle EU-regler og specifikke danske regler, der dækker området. Der er f.eks. regler om, at mink skal passes af et tilstrækkeligt antal personer, der har de relevante faglige færdigheder og kvalifikationer og den relevante faglige viden, så dyrene kan blive passet dyrevelfærdsmæssigt forsvarligt. Der er også regler om, at minkene skal tilses mindst en gang om dagen, og at minkavleren, hvis en mink viser tydelige tegn på sundheds- og adfærdsmæssige afvigelser, omgående skal tage skridt til at få fastslået årsagen og sørge for en passende afhjælpning af problemet. Desuden er der krav til indretningen af burene, og der er krav om, at minkene skal have adgang til egnet materiale, der kan stimulere til naturlig aktivitet. Derudover er der regler, der sigter mod at håndtere sundhedsrisici forbundet med minkavl.

I forhold til håndteringen af risici forbundet med covid-19 er der i forbindelse med genåbningen af minkproduktionen som bekendt indført regler om smittebeskyttelse, og det har vi gjort for at undgå, at der kommer covid-19 ind til minkene, og for at undgå, at der opstår smittespredning mellem minkfarmene. Disse smittebeskyttelseskrav virker også i forhold til at undgå, at andre sygdomme spreder sig til mink. Der er f.eks. regler om overvågning med hensyn til covid-19 i hver besætning, hvilket indebærer, at 60 mink skal testes hver uge, og desuden skal 60 mink testes for covid-19 ved flytning af mink til anden virksomhed eller ved indførsel af mink fra andre lande. Der er også krav om, at alle farme skal udarbejde en smittebeskyttelsesplan. Der skal bl.a. være retningslinjer for, at de ansatte skal vaske hænder og skifte tøj ved ud- og indgangen til besætningen, og at de ansatte skal tage bad ved udgangen til virksomheden efter endt arbejde, og at personer skal bære mundbind, når de er i besætningen.

Samtidig følger de danske veterinær- og sundhedsmyndigheder smitteudviklingen i Danmark og Europa tæt. Myndighederne overvåger således alle zoonoser, dvs. sygdomme, som potentielt kan smitte mellem dyr og mennesker. Med andre ord har vi efter min vurdering også et godt grundlag for løbende at vurdere risici og deraf følgende behov for justeringer af krav og anbefalinger i forhold til den aktuelle situation med smitte mellem dyr og mennesker.

Afslutningsvis vil jeg igen sige tak til initiativtagerne for beslutningsforslaget og for at have fokus på dyrevelfærden. Det er noget, der også generelt ligger mig på sinde, og det gælder også i forhold til minkavl. Men som jeg også har redegjort for, ser regeringen ikke et forbud mod minkavl som den rette løsning, og derfor afviser regeringen forslaget.

Kl. 10:09

Formanden (Søren Gade):

Tak for det. Der er en række korte bemærkninger, og den første, der får ordet, er hr. Søren Egge Rasmussen fra Enhedslisten. Værsgo.

Kl. 10:09

Søren Egge Rasmussen (EL):

For Enhedslisten er det vigtigt at arbejde med både dyrevelfærden og folkesundheden, og det med dyrevelfærden kan jeg godt høre vi ikke kan komme langt med i dag. Men hvis man ser på folkesundheden, må man jo sige, at myndigheder tidligere har taget fejl. Tilbage i september 2020 skrev Fødevarestyrelsen i en pressemeddelelse, at der var meget lille risiko for, at mink smitter mennesker med coronavirus, og så har vi så oplevet en coronasituation, hvor det jo eskalerede i Nordjylland, og hvor man måtte konstatere, at mink og mennesker kan smitte hinanden frem og tilbage.

Nu står vi så i en langt mere alvorlig situation, fordi man blandt mink i Spanien har registreret, at mink kan blive smittet med fugleinfluenza, og fugleinfluenzaen er jo langt dødeligere. Og hvad sker der, hvis fugleinfluenza kommer ind i danske svinebesætninger? Hvad sker der, hvis mink kan smitte mennesker med fugleinfluenza? Så er vi i en helt anden situation. Og hvordan vurderer myndighederne så det? Ja, det er sådan noget, hvor der kun er en risiko på mellem 1 og 10 pct. Kan ministeren ikke se, at vi måske står over for et alvorligt problem?

Kl. 10:11

Formanden (Søren Gade):

Ministeren.

Kl. 10:11

Ministeren for fødevarer, landbrug og fiskeri (Jacob Jensen):

Jeg har stor tiltro til vores myndigheder og til, at de har en faglig og løbende vurdering af de risici, der i givet fald måtte være, og at man følger det tæt, som jeg også nævnte. Og det er noget, som både veterinær- og sundhedsmyndighederne gør i Danmark og i Europa, og derfor mener jeg også, at vi faktisk har et godt grundlag for løbende at vurdere risici og behov for justeringer, hvis der skulle være behov for det i de krav og anbefalinger, der bliver givet. Af Dansk Veterinær Konsortiums risikovurdering fra sidste måned, den 28. februar, fremgik det, at risikoen for, at mink smittes med fugleinfluenza er rigtig lav. Og det er jo det, jeg tager ned og vurderer. Og der kommer også et genbesøg af alle kravene om den situation, der er i forhold til potentiel smitte, og det sker så her i næste måned. Så jeg føler mig godt betrygget af, at vores myndigheder følger det her så tæt, som det skal gøres.

Kl. 10:11

Formanden (Søren Gade):

Hr. Søren Egge Rasmussen.

Kl. 10:11

Søren Egge Rasmussen (EL):

Man må jo bare konstatere, at man i forhold til vurderingen af corona tog helt fejl tidligere. Nu står vi så med en ny sag, hvor man importerer mink fra Spanien. Kan ministeren ikke se, at det er en ret stor gambling, regeringen her står for, ved at tillade minkproduktion i Danmark, og ved at man kan have sådan et smittereservoir, hvor forskellige vira kan mutere og sådan set skade folkesundheden og skade andre produktioner end lige minkavl?

Kl. 10:12

Formanden (Søren Gade):

Ministeren.

Kl. 10:12

Ministeren for fødevarer, landbrug og fiskeri (Jacob Jensen):

Jeg kan jo kun gentage og forholde mig til den vurdering, som vores faglige myndigheder på området kommer med, og de kommer med en løbende risikovurdering, der lyder på, at der er en lav risiko for, at mink bliver smittet med fugleinfluenza. Det er jo den faglige vurdering og den faglige rådgivning, som jeg forholder mig til, og det er også på den baggrund, jeg siger, at nu får vi også i forbindelse med genbesøget kigget på, om der er noget nyt, og er der nogen tilpasninger i krav og anbefalinger, skal vi selvfølgelig kigge ind i det. Det er jo ikke noget, der ligger langt ude i fremtiden; det er noget, der som bekendt sker allerede i næste måned.

Kl. 10:13

Formanden (Søren Gade):

Hr. Carl Valentin, Socialistisk Folkeparti.

Kl. 10:13

Carl Valentin (SF):

Tak. Jeg vil gerne starte med i hvert fald lige at sige tak til ministeren for, at han ikke udelukker, at man kan lave dyrevelfærdsmæssige forbedringer for mink i forbindelse med det kommende arbejde. Det vil jeg gerne anerkende, det synes jeg er godt, og jeg håber, man leverer på det.

Men der stopper min begejstring for ministerens tale så også. For ministeren siger, at minkavl skal foregå på en dyrevelfærdsmæssigt ansvarlig måde, og han fremhæver så bl.a., at minkene skal passes, og at man skal se til dem en gang om dagen, men uanset hvor meget man ser til dem, er problemet jo rammerne om den her produktion: Minkene skal leve hele deres liv i et lillebitte bur.

Ministeren er lige nu selv i gang med at udfase burægproduktionen, fordi han mener, det er uetisk at putte høns i bure hele deres liv. Kan ministeren ikke forklare mig, hvorfor det skal være ulovligt, at høns står i bure hele livet, hvorimod mink gerne må det?

Kl. 10:14

Formanden (Søren Gade):

Ministeren.

Kl. 10:14

Ministeren for fødevarer, landbrug og fiskeri (Jacob Jensen):

Altså, jeg synes, det er vigtigt, at vi får vurderet dyrevelfærd i bred forstand på alle områder – det gælder også for mink. Det var det, jeg startede med at sige i min indledning, altså at det også er det, jeg lægger op til i den snak, vi skal have her hen over foråret.

Jeg har også noteret mig de forskellige, hvad kan man sige, vurderinger af minkhold, der har været. Jeg har noteret mig Det Dyreetiske Råds udtalelser omkring det, men jeg har også noteret mig, at Aarhus Universitet tilbage i 2021 lavede en vurdering, hvor man kiggede på minkhold i Danmark i forhold til andre lande, og der var vurderingen i forhold til dyrevelfærden så, at de danske minkfarme var blandt de bedste minkfarme i de 24 lande i Europa, som man kiggede på. Så der er nuancer i det her.

Men jeg vil gerne kigge på – og det har jeg også sagt – hvordan vi i givet fald kan se på, hvordan dyrevelfærden bliver håndteret, ud fra en faglig vurdering selvfølgelig, for det er det, det skal være. Og det er jo det, som jeg lægger op til, altså det arbejde, som vi kommer til at kigge nærmere ind i her i løbet af foråret.

Kl. 10:15

Formanden (Søren Gade):

Hr. Carl Valentin.

Kl. 10:15

Carl Valentin (SF):

Ministeren svarer desværre ikke rigtig på mit spørgsmål. Altså, hvorfor er det okay at putte en mink ind i et bur hele dens liv, hvorimod det ikke er okay at putte høns ind i bure hele deres liv? Er der nogle særlige karakteristika ved mink, som gør, at de trives rigtig godt i et bur, siden det er okay?

Mig bekendt er mink jo territorielle rovdyr, der bevæger sig på kæmpestore områder, dyr, der jager vildt, med svømmehud mellem tæerne, dyr, der har behov for stor udfoldelse. Hvorfor er det okay at putte sådan et dyr ind i et bur, når det ikke er okay med en høne?

Kl. 10:15

Formanden (Søren Gade):

Ministeren.

Kl. 10:15

Ministeren for fødevarer, landbrug og fiskeri (Jacob Jensen):

Altså, det skal jo ses ud fra en faglig vurdering af, hvad der dyreetisk forsvarligt kan lade sig gøre, og hvad der ikke kan – hvad er det for noget rodemateriale, noget beskæftigelsesmateriale, nogle rammer for det i det hele taget, altså aktiviteter osv., man tilbyder? Og det er jo det, som jeg noterer mig at der er forskellige udtalelser omkring.

Det Dyreetiske Råd har talt om noget, Aarhus Universitet har vurderet det på anden vis, og det er jo det, vi så i sidste ende skal vurdere politisk og så sige, hvad det så er, vi synes er den rigtige måde at gøre det på. Og jeg forholder mig i hvert fald til de faglige vurderinger, der kommer, og den rådgivning, som jeg får, men jeg lægger også op til at kigge på, om vi kan gøre noget undervejs; så skal vi selvfølgelig kigge på det med åbent sind

Kl. 10:16

Formanden (Søren Gade):

Tak og jeg giver ordet til hr. Peter Kofod, Dansk Folkeparti.

Kl. 10:16

Peter Kofod (DF):

Tak for det, og tak til ministeren for besvarelsen. Jeg vil spørge lidt ind til en anden vinkel, for nu er der jo meget fokus på, om erhvervet skal op at stå igen, og jeg kunne godt tænke mig at vide, hvad man gør for at få afviklet den del, der stadig ikke er lukket. Altså, der er jo stadig væk minkavlere, der går og venter på, at det økonomiske spor for den beslutning, der blev truffet, bliver klaret. Og jeg forstår godt den frustration, der er derude, over, at man var meget hurtig til at lukke noget ned, og nu er der altså nogle mennesker, der har haft, må man sige, ekstremt stor tålmodighed med at få de penge, de har krav på. Kan ministeren sige noget om, hvornår de kan forvente at få deres penge?

Kl. 10:16

Formanden (Søren Gade):

Ministeren.

Kl. 10:16

Ministeren for fødevarer, landbrug og fiskeri (Jacob Jensen):

Altså, som det fremgår af vores regeringsprogram, skal regeringen, dvs. mig i det her tilfælde, komme med en model først i det nye år. Og så kan man jo altid spørge: Hvornår er det? Men jeg kan sige så meget, som at det er noget, der bliver arbejdet stenhårdt på, og jeg forventer at komme med et udspil inden ret længe. Og hvad er så ret længe? Det vil jeg ikke komme nærmere ind på, men det er inden for en overskuelig periode. For jeg deler hr. Peter Kofods vurdering og også det, jeg hører fra de tidligere minkavlere om deres helt berettigede frustration over, at noget kan gå meget hurtigt, når det lukkes ned, men når der så skal laves en erstatning, kan det være meget lang tid, der går. Det er en frustration, jeg deler, og derfor har jeg også puttet al den politiske kraft ind i det, som jeg har haft mulighed for, og jeg kommer også med en løsning – ikke i morgen, var jeg lige ved at sige, men i hvert fald kommer der en løsning inden for relativt kort tid.

Kl. 10:17

Formanden (Søren Gade):

Så vil jeg give ordet til fru Helene Liliendahl Brydensholt fra Alternativet.

Kl. 10:17

Helene Liliendahl Brydensholt (ALT):

Tak for det. Ministeren siger i sin tale, at det er forsvarligt nok at holde mink ud fra et dyrevelfærdsperspektiv, og ministeren siger også i sin samtale med hr. Carl Valentin, at det mener han også kan forsvares og noteres af de udtalelser, der har været. Men i 2021 konkluderede et enigt Dyreetisk Råd, at det er uacceptabelt at holde mink i bur, og de sagde endvidere, at der ikke findes alternativer til de nuværende bursystemer, som i tilstrækkelig grad tilgodeser minkenes velfærd. Så hvis ministeren ikke vil lytte til Det Dyreetiske Råd, hvad skal vi så bruge Det Dyreetiske Råd til?

Kl. 10:18

Formanden (Søren Gade):

Ministeren.

Kl. 10:18

Ministeren for fødevarer, landbrug og fiskeri (Jacob Jensen):

Jeg vil så sandelig gerne lytte til Det Dyreetiske Råd, ligesom jeg vil lytte til alle mulige andre, som har synspunkter på det her område. For det er vigtigt, at vi også kigger på, hvordan vi finder de rigtige balancer, i forhold til hvad der ligger inden for dyrevelfærdsområdet i forhold det, vi tilbyder.

Jeg noterer mig bare også – og nu nævnte jeg det før i mit svar – at Aarhus Universitet har vurderet, hvordan vi så har indrettet os i Danmark, og det var faktisk det bedste i forhold til andre lande rundtomkring i Europa. Jeg noterer mig også, at Fødevarestyrelsen har vurderet, at de gældende regler om dyrevelfærd tager sigte på at avle mink under forsvarlige forhold. Det er jo Fødevarestyrelsens faglige vurdering, og det er en faglig vurdering, som jeg selvfølgelig også vil tage ned.

Men som jeg også har sagt, er jeg åben for at kigge på, hvad vi i fællesskab kan se på. Er der steder, hvor vi kan gøre det bedre, hvad dyrevelfærden angår, skal vi selvfølgelig ikke udelukke det.

Kl. 10:19

Formanden (Søren Gade):

Ønsker spørgeren anden korte bemærkning? Fru Helene Liliendahl Brydensholt, værsgo.

Kl. 10:19

Helene Liliendahl Brydensholt (ALT):

Tak. Ministeren nævner det her studie fra Aarhus Universitet, som så egentlig handler om at sammenligne Danmarks behandling af mink med, hvordan andre lande i Europa behandler mink, og der er vi jo så åbenbart lidt bedre end dem. Men faktum er jo, at flere og flere lande i Europa lukker ned for pelsavl og pelsproduktion. Senest har Norge gjort det, og vi har så fået nogle af deres mink her til Danmark. Er det ikke lidt fjollet, at Danmark åbner op for den her minkproduktion igen, når nu vi er på vej hen til at lukke det helt ned på europæisk plan? Det kommer jo før eller siden.

Kl. 10:19

Formanden (Søren Gade):

Ministeren.

Kl. 10:20

Ministeren for fødevarer, landbrug og fiskeri (Jacob Jensen):

Altså, kommer der er et EU-forbud, vil vi jo selvfølgelig fra dansk side forholde os til det. Det siger sig selv. Men jeg synes, at så længe vi arbejder inden for rammerne af den faglige rådgivning, der bliver givet i forhold til dyrevelfærden – og det er så det, jeg har refereret til et par gange – og så længe vi, også jævnfør min samtale med hr. Søren Egge Rasmussen, har restriktive regler omkring smittespredning og sygdomme og vi også følger det meget, meget tæt, så er jeg betrygget i, at vi godt kan gøre det under de forhold, der er gældende. Men det er klart, at det selvfølgelig skal gælde i forhold til den faglige rådgivning, vi bliver givet, hvad angår dyrevelfærd såvel som smitte mellem minkene.

Kl. 10:20

Formanden (Søren Gade):

Der er ikke flere korte bemærkninger til ministeren. Vi siger tak til ministeren for fødevarer, landbrug og fiskeri og går til ordførerrækken. Jeg giver ordet til fru Ida Auken fra Socialdemokratiet.

Kl. 10:20

(Ordfører)

Ida Auken (S):

Tak for ordet. I dag skal vi behandle et beslutningsforslag om et permanent forbud mod minkavl i Danmark. Det er et forslag, som har været behandlet før, og som har været debatteret i forbindelse med det midlertidige forbud mod hold af mink, som var nødvendigt under coronapandemien af hensyn til folkesundheden.

Da vi lavede det midlertidige forbud, stod vi i en helt særlig og ekstraordinær situation i forhold til minkavl. Vi befandt os i en alvorlig pandemi, hvor smitten udviklede sig hastigt og aflivning af mink var nødvendig af hensyn til folkesundheden. Derfor tog man den beslutning, som man gjorde, tilbage i november 2020 og indførte et midlertidigt forbud mod hold af mink i Danmark. Hensynet bag forbuddet er altså og har hele vejen igennem været folkesundheden.

Ved årsskiftet udløb det midlertidige forbud mod minkhold. Forinden kom Statens Serum Institut med en opdateret vurdering af situationen. Det er SSI's vurdering, at den afledte samfundssmitte ved minkproduktion vil have begrænset risiko for folkesundheden, når der samtidig etableres en række nye smitteforebyggende tiltag. Derfor var det forsvarligt at lade det midlertidige forbud udløbe og lade de minkavlere, der ville, starte produktionen op igen, sådan som vi aftalte i en meget bred kreds i Folketinget.

Med dagens beslutningsforslag ønsker forslagsstillerne så i stedet at gøre forbuddet permanent primært med henvisning til et andet hensyn end folkesundheden, nemlig dyrevelfærd. Dyrevelfærd er et meget vigtigt emne, og det er det for Socialdemokratiet. Vi er opmærksomme på, som beslutningsforslaget nævner, at Det Dyreetiske Råd i november 2021 offentliggjorde en udtalelse om vilkår for minkavl i Danmark. Den kigger vi også grundigt på, og som ministeren siger, har vi mulighed for at drøfte en række dyrevelfærdsspørgsmål her den kommende tid. Vi noterer os, at ministeren har indkaldt Folketingets partier til møde om dyrevelfærd.

Hensynet bag det midlertidige forbud var imidlertid folkesundheden, og når SSI nu vurderer, at der ikke længere er den samme risiko, så mener vi ikke, at forbuddet skal gøres permanent, og på den baggrund kan Socialdemokratiet ikke støtte beslutningsforslaget. Tak for ordet.

Kl. 10:23

Formanden (Søren Gade):

Tak for det, og der er en række korte bemærkninger. Jeg giver først ordet til hr. Søren Egge Rasmussen fra Enhedslisten.

Kl. 10:23

Søren Egge Rasmussen (EL):

Nu lægger ordføreren vægt på det med folkesundheden i den der coronaseance, vi var igennem, og hvor man jo må konstatere, at myndighederne i en periode tog fejl. Man troede ikke, at corona kunne smitte minkbesætninger, men det accelererede så i Nordjylland på et tidspunkt, hvilket havde stor betydning for befolkningen.

Nu står vi så med en situation, hvor fugleinfluenza er kommet ind i minkbesætninger i Spanien, og ordføreren refererer ligesom til, hvad forslagsstillerne lægger vægt på. Vi lægger altså også vægt på folkesundheden, og der er en stor risiko ved, at man har sådan et potentielt smittereservoir. Det er da korrekt, at der er lavet nogle restriktioner i forhold til corona, men der er jo ikke indtil nu lavet noget, som laver opfølgning på det i forhold til fugleinfluenza i minkbesætninger. Kan ordføreren ikke se, at det er en gambling, man går ind i, når man har sådan flere og flere minkbesætninger i Danmark? Hvis man virkelig skal prioritere folkesundheden, er det så ikke at gå i retning af at få et forbud?

Kl. 10:24

Formanden (Søren Gade):

Ordføreren.

Kl. 10:24

Ida Auken (S):

Mange tak. Jamen vi deler fuldstændig Enhedslistens opmærksomhed på fugleinfluenza og på den risiko, der kan være. Som jeg forstår det – og jeg er altså ikke ekspert på det her, jeg er ikke veterinæruddannet – så er det de samme forbehold, man tager med fugleinfluenza, som man tager med covid-19, altså at man vasker sig på vej ind og ud af farmene, at man har en række beskyttelses- og værnemidler og andre ting. Så mig bekendt er det de samme forbehold, og jeg vil også tro, det er derfor, Dansk Veterinær Konsortium allerede i februar i år vurderede, at risikoen for smitte er meget lav.

Kl. 10:25

Formanden (Søren Gade):

Hr. Søren Egge Rasmussen.

Kl. 10:25

Søren Egge Rasmussen (EL):

Det kan godt være, at man kunne tage de samme restriktioner, men når man så har med en sygdom at gøre, som er langt mere farlig at få, hvor dødeligheden er langt større, så synes jeg ikke bare, man kan sige, at man ligesom kan tage de samme restriktioner. Altså, hvad ville der ske, hvis fugleinfluenza begyndte at sprede sig ind i danske svinebesætninger? Så står vi altså med noget, der er temmelig alvorligt.

Kan ordføreren ikke se, at man er nødt til ud fra de der spanske erfaringer at være lidt mere restriktiv?

Kl. 10:25

Formanden (Søren Gade):

Ordføreren.

Kl. 10:25

Ida Auken (S):

Jeg er meget enig i, at vi skal være ekstremt restriktive på det her område, og det er også derfor, der er blevet skruet voldsomt op for foranstaltningerne på det her område. Jeg vil også sige, at jeg sådan set håber, at vi har lært noget af covid-19. Jeg tror, der er andre lande, der har kigget på os i tidens løb og måske har syntes, at vi har taget det lidt let, fordi de har prøvet nogle af de her pandemier.

Så jeg oplever da, at der er et helt samfund, der er blevet utrolig meget mere opmærksom på nogle af de risici, der er, og derfor stoler jeg på myndighedernes vurdering i den her sag. For vi har faktisk alle sammen lært en stor lektie i den her tid.

Kl. 10:26

Formanden (Søren Gade):

Tak. Hr. Carl Valentin, Socialistisk Folkeparti.

Kl. 10:26

Carl Valentin (SF):

Tak. Jeg synes normalt, fru Ida Auken bruger enhver lejlighed til at tale om klima og natur- og miljøsager, når hun er på talerstolen, men her blev den grønne dagsorden slet ikke nævnt, og det undrer mig lidt. For vi ved jo, at mink i den danske natur er efterkommere af undslupne mink. De er af arten amerikansk mink og er slet ikke hjemmehørende i Danmark, og i Dansk Ornitologisk Forening har man påpeget, at undslupne mink fra pelsfarme i årtier har skadet naturen. De tømmer fuglereder for æg og unger, de dræber høns og jager fisk, og de formerer sig rigtig meget, udrydder markmus og salamandere osv. Det betyder, at vi i Danmark har et ret stort problem med en invasiv art skabt af minkproduktionen.

Hvordan tænker ordføreren at vi kan komme det problem til livs, hvis vi samtidig introducerer flere indespærrede mink i Danmark med risiko for, at de kommer ud i naturen?

Kl. 10:27

Formanden (Søren Gade):

Ordføreren.

Kl. 10:27

Ida Auken (S):

Tak for anerkendelsen af, at man har at gøre med to mennesker, der kæmper meget for naturen i Danmark, og det er jeg glad for at ordføreren kan se. Altså, man kan sige, at det er rigtigt, at der har været sluppet mink ud. Jeg har selv stået ved siden af sådan en, der kom svømmende – jeg tror, det var ovre på Bornholm – hvor jeg tænkte: Hvad var det? Og det var så en mink. Og det er selvfølgelig helt uacceptabelt, og det er det for naboerne, og det er det for naturen.

Men vi skal lige huske, at det er et helt andet niveau, vi oplever i øjeblikket på minkområdet. Jeg tror, det er tre minkfarme, der er ved at åbne i Danmark igen. Så jeg synes egentlig, at det, vi diskuterer i dag med dyrevelfærd, måske nok for Danmark er det afgørende spørgsmål – og derfor vil jeg også anbefale ordføreren at holde fast i det – men vi får jo også at se, hvad EU vurderer i forhold til invasive arter.

Kl. 10:28

Formanden (Søren Gade):

Hr. Carl Valentin.

Kl. 10:28

Carl Valentin (SF):

Præsidenten for Danmarks Naturfredningsforening, Maria Reumert Gjerding, siger:

»Det er helt uforståeligt, at regeringen midt i en klima- og biodiversitetskrise giver et erhverv mulighed for at genopstå, der forurener natur, vandmiljø og klima. Vi skal i den stik modsatte retning. Mink hører ikke til i Danmark.«

Hvorfor lytter regeringen ikke mere til det? Og hvorfor siger man, at det kun er få minkfarme, når man ikke var modstandere af minkproduktionen, dengang der var mange? Det giver da ikke mening, det hænger ikke sammen. Man må da enten være konsekvent modstander eller ikke være modstander.

Kl. 10:28

Formanden (Søren Gade):

Ordføreren.

Kl. 10:28

Ida Auken (S):

Den måde, vi i Socialdemokratiet regulerer erhvervslivet i Danmark på, er ud fra nogle objektive krav. Det handler om at beskytte naturen, det handler om at undgå kvælstofforurening, ammoniakforurening, forsforforurening, og det er dyrevelfærd. Det vil sige, at vi sætter nogle rammevilkår for et erhverv. Dem kan vi diskutere. Vi kan diskutere, ligesom vi har gjort det i landbrugsaftalen, hvordan vi får kvælstofforureningen ned. Det er jo en af de forureningstyper, som Danmarks Naturfredningsforening er opmærksom på.

Vi diskuterer nu i næste måned dyrevelfærden, og det er sådan, vi gør det. Vi går ikke ind og peger et erhverv ud og siger, at det der vil vi ikke have. Vi sætter nogle rammevilkår, og det er altså den lidt forskellige tilgang til det danske erhvervsliv, der er.

Kl. 10:29

Formanden (Søren Gade):

Fru Helene Liliendahl Brydensholt, Alternativet.

Kl. 10:29

Helene Liliendahl Brydensholt (ALT):

Tak. Ordføreren nævner i sin tale, at man nu har vurderet, at der er en begrænset risiko for smitte og for folkesundheden ved at genoprette det her erhverv, men det har ikke været nogen hemmelighed, at det har kostet Danmark rigtig mange penge at lukke erhvervet ned, og nu vil man så lukke det op igen, genåbne det, med de her ekstra foranstaltninger, som ordføreren så også nævner. De kommer så til at koste 28,5 mio. kr., har Miljøministeriet oplyst mig og Alternativet; det er i hvert fald det, der budgetteres med.

Hvad tænker ordføreren om det? Hvor langt skal vi gå i Danmark for at holde liv i det her erhverv, som allerede har kostet os rigtig mange penge og kommer til at koste os rigtig mange penge ved at skulle have de her ekstra foranstaltninger, for at der ikke kommer smitte ud osv. – eller hvis der, gud forbyde det, lige pludselig kommer smitte og vi så skal lukke det ned en til gang? Hvor mange penge skal vi bruge på et erhverv, som også er dyreetisk uforsvarligt?

Kl. 10:30

Formanden (Søren Gade):

Ordføreren.

Kl. 10:30

Ida Auken (S):

Nu har vi jo valgt at lave en erstatningsordning, som et meget bredt flertal i Folketinget var med til at lave, og hvis man ser på det beløb, er det jo en helt anden størrelsesorden end de 28 mio. kr., vi snakker om. Det er selvfølgelig mange penge, men det er ikke sådan, at vi nu går ud og lægger kæmpestore investeringer i at genåbne et erhverv. Vi har villet behandle nogle mennesker, som har stået i en rigtig svær situation, ordentligt. Jeg synes, vi skal diskutere det her ud fra dyrevelfærd, jeg synes, vi skal diskutere det ud fra natur og klima. Jeg synes ikke, at vi skal sidde og spørge, om vi har 28 mio. kr. til det, altså at det er det, der skal afgøre det. Det er altså en meget lille skala, i forhold til hvad vi snakker om, når vi snakker natur og dyrevelfærd.

Kl. 10:31

Formanden (Søren Gade):

Fru Helene Liliendahl Brydensholt.

Kl. 10:31

Helene Liliendahl Brydensholt (ALT):

Tak. Jamen så lad os diskutere dyrevelfærd. Mener ordføreren, det er dyrevelfærdsmæssigt forsvarligt at holde dyr i bure, der svarer til en størrelse af to opslåede aviser, og hvor de går rundt på metaltremmer, selv om de egentlig har svømmehud mellem tæerne og burde svømme rundt i åer og i floder og normalt er territoriale dyr, der skal have flere kvadratkilometer at boltre sig på? Er det i ordførerens øjne dyreetisk forsvarligt?

Kl. 10:31

Formanden (Søren Gade):

Ordføreren.

Kl. 10:31

Ida Auken (S):

Igen kan jeg sige, at jeg ikke er veterinært uddannet, og at det ikke er mig, der kan vurdere de her ting; det har vi jo myndigheder til at vurdere. Det Dyreetiske Råd peger på sådan nogle ting som gruppeindhusning af mink, de peger på sådan noget som restriktiv fodring af avlsdyrene inden avl. Sådan nogle ting er jo noget af det, man kunne diskutere i en kommende aftale om dyrevelfærd, som ministeren har åbnet op for. Så for mig at se handler det om at lave nogle konkrete, reelle forbedringer, hvis det er, at der er en faglig vurdering af, at det vil være det rigtige at gøre.

Kl. 10:32

Formanden (Søren Gade):

Der er ikke flere korte bemærkninger. Vi siger tak til fru Ida Auken, og jeg giver nu ordet til hr. Torsten Schack Pedersen fra Venstre.

Kl. 10:32

(Ordfører)

Torsten Schack Pedersen (V):

Tak for ordet. Beslutningsforslaget drejer sig – hvilket forhåbentlig er tydeligt – om, at forslagsstillerne vil pålægge regeringen at tage de nødvendige skridt for at indføre et permanent forbud mod minkavl. Det er jo et forslag, der har været diskuteret i Folketingssalen gentagne gange i flere år, og Venstres position er velkendt: Vi har ikke været tilhængere af et forbud mod minkavl, og vi mener sådan set fortsat, at minkavl skal være muligt i Danmark. Og jeg synes faktisk, at hvis man kigger på historien, har det danske minkerhverv været et stolt erhverv i Danmark, der har bidraget med tusindvis af arbejdspladser, primært i vores landdistrikter; det har stået for store eksportindtægter; og vi har sådan set været verdensførende i forhold til at sikre en høj standard inden for dyrevelfærd. Og det er jo en kombination af regler, som vi har indført i Folketinget, EU-regler, men også initiativer, som branchen selv har taget for at sikre, at der har været en høj grad af dyrevelfærd i minkproduktionen.

Desværre måtte et flertal lukke for deres minkproduktion i Danmark som følge af covid-19. Vi var nogle, der så tog ansvar og var med til at sikre en erstatningsordning for de minkavlere, hvis produktion blev lukket ned. Det var en erstatningsordning, der – som Socialdemokratiets ordfører ganske rigtigt sagde – blev indført af et bredt flertal i Folketinget, herunder SF. Og den aftale indebar også en dvaleordning, altså at de minkavlere, der havde fået slået deres dyr ned, men som ønskede at genoptage minkerhvervet, i første omgang i 1 år – det blev forlænget til 2 år – kunne indgå i en dvaleordning, få dækket deres omkostninger og så starte op igen, når det igen er muligt og sundhedsfagligt forsvarligt at drive minkavl i Danmark. Og det er det, som SSI har vurderet: at det er forsvarligt at genoptage minkavl i Danmark. Derfor udløb det midlertidige forbud mod hold af mink ved nytår, og der er i øjeblikket tre minkavlere, der har genoptaget produktionen. Jeg synes, det er lidt mærkeligt, at SF indgår en aftale om en dvaleordning, som giver mulighed for genoptagelse af minkerhvervet, og nu er vi så i den situation, at det er sundhedsfagligt forsvarligt at drive minkavl i Danmark, men SF vil så alligevel gøre forbuddet mod minkavl permanent. Det synes vi i Venstre er temmelig besynderligt. For der er jo selvfølgelig indført en lang række sundhedskrav for at sikre, at risikoen er så lav som muligt.

Vi er også optaget af – som jeg sagde – at der er en høj grad af dyrevelfærd. Og jeg anerkender, at der er forskellige syn på det, men vil også bare understrege, at branchen jo selv har taget en lang række initiativer, også i dialog med forskere fra universiteter, for at sikre en høj grad af dyrevelfærd, for det har sådan set også betydning i forhold til kvaliteten af det skind, som bliver produceret. Så der er en fælles interesse i at sikre en høj grad af dyrevelfærd. Dyrevelfærden skal være i orden, og jeg vil også kvittere for, at ministeren jo generelt har indbudt til en diskussion om muligheden for at forbedre dyrevelfærden. Der er det selvfølgelig også naturligt, at der bliver kigget på, om der er mulighed for initiativer, der kan højne dyrevelfærden hos mink.

Men i Venstre mener vi, at minkavl er et erhverv, som tidligere havde en stor betydning. Men vi står altså også ved den aftale, som siger, at de minkavlere – og det er så indtil videre tre – der ønsker at starte op, skal have mulighed for det. Derfor kan vi ikke støtte beslutningsforslaget.

Kl. 10:36

Formanden (Søren Gade):

Tak. Der er foreløbig to korte bemærkninger, og jeg giver nu ordet til hr. Søren Egge Rasmussen fra Enhedslisten.

Kl. 10:36

Søren Egge Rasmussen (EL):

Jamen tak. Det er også fint at ridse noget historik op, for der er jo blevet diskuteret meget mink det sidste år. Jeg vil så konstatere, at den nuværende statsminister er sluppet for en ekstra minkundersøgelse, da Venstre fik både ministerposter og ministerbiler. Så vi får ikke ryddet op i hele forhistorien med det, der nu sker.

Med hensyn til dyrevelfærden vil jeg sige: Altså, helt ærligt, minkavlerne har indført, at der skal være sådan et plastikrør og en håndfuld halm om dagen. Det er altså ikke nok til at gøre dyrevelfærden omkring mink forsvarlig; det kan man se af det, som Det Dyreetiske Råd har udtalt.

Jeg kunne godt tænke mig at få ordføreren til at forholde sig til, at myndighederne indimellem tager fejl, for man troede jo ikke, at corona kunne smitte mink. Nu har vi så en situation i Spanien, hvor fugleinfluenza er blevet registreret i minkbesætninger, og det har været dødeligt for de mink. Kan ordføreren ikke se, at der kan være en meget stor risiko ved at have sådan et smittereservoir i Danmark, som ikke kun handler om corona, men også fugleinfluenza?

Kl. 10:37

Formanden (Søren Gade):

Ordføreren.

Kl. 10:37

Torsten Schack Pedersen (V):

Der blev lavet grundige vurderinger både af SSI og Danmarks Veterinærinstitut, forud for at forbuddet mod hold af mink udløb, og der vurderede man meget, meget grundigt, hvad risikoen ville være ved genoptagelse af minkproduktion. Det blev også vurderet, i forhold til hvor mange avlere der startede op, og samtidig blev der også stillet krav om en række foranstaltninger for at sikre, at risikoen var så lav som muligt.

Jeg kan på samme måde som Socialdemokratiets ordfører sige, at min veterinærfaglige uddannelsesbaggrund er yderst, yderst beskeden, men jeg må sige, at når der er taget de initiativer fra sundhedsmyndighedernes side, er det jo med henblik på at mindske risikoen mest muligt, og det er jeg sådan set ganske tryg ved – plus, som ministeren nævnte, at de nye regler, der er gældende fra nytår, vil blive genbesøgt allerede i april måned, tror jeg det er, således at man er sikker på, at der er styr på sundheden.

Kl. 10:38

Formanden (Søren Gade):

Hr. Søren Egge Rasmussen.

Kl. 10:38

Søren Egge Rasmussen (EL):

Myndighederne har jo tidligere taget fejl. Og med hensyn til fugleinfluenzaen i minkbesætninger vurderer man jo, at der kan være en risiko på 1-10 pct. for, at fugleinfluenzaen kommer ind i en minkbesætning. Det synes jeg da er alarmerende. Man kan godt sige, at det er nogle små procenter, men det er nogle procenter; det er en del af virkeligheden. Og jeg synes, at vi også skylder at tage et hensyn til andre produktionsgrene i Danmark, altså når den her fugleinfluenza kan smitte ind i en svinebesætning, hvorfra det kan spredes til andre svinebesætninger. Kan ordføreren ikke se, at vi løber en risiko ved at have sådan et smittereservoir i minkbesætningerne i Danmark?

Kl. 10:39

Formanden (Søren Gade):

Ordføreren.

Kl. 10:39

Torsten Schack Pedersen (V):

Der er ingen tvivl om, at vi i et land som Danmark, hvor vi har en stor landbrugsproduktion, og hvor landbruget spiller en vigtig rolle i at skabe titusindvis af arbejdspladser og i at sikre, at der er liv i vores landdistrikter, naturligvis skal være meget opmærksomme på, at vi har styr på, at der ikke kommer smitsomme sygdomme ind i vores husdyrproduktion. Jeg vil sige, at det ikke er en situation, der er opstået for nylig; det er jo en generel diskussion og et generelt advarselspunkt, og derfor er det jo noget, der bliver forfulgt meget, meget nøje. For det er voldsomt økonomisk dyrt, og der kan også være en sundhedsmæssig risiko, hvis vi sidder på hænderne og lader som om ingenting sker.

Kl. 10:40

Formanden (Søren Gade):

Hr. Carl Valentin, Socialistisk Folkeparti.

Kl. 10:40

Carl Valentin (SF):

Tak. Hr. Torsten Schack Pedersen undrer sig lidt over SF's position i forhold til dvaleordningen, men det skyldes måske, at ordføreren ikke helt har fanget, hvad SF egentlig har gjort i den her sag, for Socialistisk Folkeparti var ikke med til at lave dvaleordningen for 2022. I den aftale, vi lavede, var det kun for 2021, og så valgte Socialdemokratiet sammen med højrefløjen at udvide dvaleordningen. Det vil sige, at hvis det stod til os, havde der ikke været mulighed for at være i dvale i 2022 og starte op nu. Vi har aldrig stemt for det, og derfor synes jeg, at ordføreren her skriver historien lidt forkert.

Men jeg kunne egentlig godt tænke mig at høre om noget. Nu begrunder fru Ida Auken ligesom hele opstarten med, at det er okay, fordi produktionen er lille, og så har produktionen ikke så stor betydning for naturen. Betyder det så, at regeringen vil have et problem med det, hvis produktionen vokser og der kommer mange flere minkavlere med tiden, eller vil man ligesom sætte et loft over det?

Kl. 10:41

Formanden (Søren Gade):

Ordføreren.

Kl. 10:41

Torsten Schack Pedersen (V):

Jeg synes, SF skal stå ved den aftale, der blev indgået den 25. januar 2021. I den står der, at det er muligt at genopstarte minkerhvervet, når der ikke er sundhedsfaglige bekymringer herom. Fordi SF så vælger at springe og sige, at man ikke vil være med til at forlænge det midlertidige forbud med 1 år, betyder det altså ikke, at man ikke har indgået en aftale, hvor man har skrevet under på, at hvis det er sundhedsfagligt forsvarligt, skal der være mulighed for minkavl igen. At det så er blevet skubbet et år, synes jeg gør det noget tyndbenet at sige, at så har man hænderne frie. Jeg konstaterer, at de risikovurderinger, der er lavet, tager højde for de størrelser, der er, og der er tre minkavlere, der er opstartet på nuværende tidspunkt, og hvis jeg husker tallet rigtigt, er det potentielt 15 avlere, der har søgt ind i en dvaleordning.

Kl. 10:42

Formanden (Søren Gade):

Hr. Carl Valentin.

Kl. 10:42

Carl Valentin (SF):

Jeg tror, at ordføreren blander tingene lidt sammen, for nu handler mit spørgsmål om natur, og så snakker han om sundhedsvurderinger. Der er jo store konsekvenser for naturen, når mink slipper ud, fordi mink er en invasiv art, og det var netop derfor, fru Ida Auken sagde, at produktionen er lille, og at det derfor ikke er så stort et problem for naturen. Derfor vil jeg gerne spørge igen: Hvis produktionen vokser – og det behøver ikke kun være dem på dvaleordningen, det kan også være nye minkavlere, der kommer til, og det kan være, at produktionen over de kommende år bliver større og større – vil det så være et problem for naturen? Vil regeringen sætte en stopper for det, eller synes man, det er fint nok?

Kl. 10:42

Formanden (Søren Gade):

Ordføreren.

Kl. 10:42

Torsten Schack Pedersen (V):

Der er ingen tvivl om, at der har været problemer med løsslupne mink, og der er nok også nogle, der er blevet hjulpet til at være sluppet løs, hvis man kan huske, hvad der har været vist i medierne igennem årene. Hvis jeg husker tallene nogenlunde korrekt, er antallet af mink, der bliver skudt i naturen, markant lavere i dag, end det var for 10 år siden, og det er der nok den simple årsag til, at reglerne omkring indhegning i en minkfarm er blevet skærpet gevaldigt, således at risikoen for, at dyrene slipper ud, er blevet markant mindre. For selvfølgelig skal mink være på en minkfarm og skal ikke ud i naturen, og derfor har vi skærpet kravene, og derfor konstaterer jeg bare, at der skydes betydelig færre mink i den vilde natur i dag, end der gjorde for bare 10-15 år siden.

Kl. 10:43

Formanden (Søren Gade):

Fru Helene Liliendahl Brydensholt, Alternativet.

Kl. 10:43

Helene Liliendahl Brydensholt (ALT):

Tak. Nu synes jeg, set ud fra Alternativets synspunkt, at den sidste sætning var sådan lidt finurlig, altså det der med at mink selvfølgelig skal være i bur og ikke ude i naturen. Vi mener jo selvfølgelig det helt modsatte, bortset fra at det ikke lige skal være i den danske natur, men selvfølgelig i den natur, de kommer fra. Og jeg synes egentlig også, det siger meget om ordførerens og ordførerens partis syn på dyr.

Men jeg kunne godt tænke mig at høre ordførerens redegørelse for, hvordan ordføreren mener, at mink er forskellige fra eller adskiller sig fra ræve, for det er jo ikke særlig lang tid siden, vi havde ræve i bure i Danmark. Det er der så blevet indført et forbud imod her i Folketinget, men man vil så ikke lave et forbud mod mink. Så hvordan adskiller de to dyr sig egentlig fra hinanden? Det kunne jeg godt tænke mig at ordføreren sagde lidt om.

Kl. 10:44

Formanden (Søren Gade):

Ordføreren.

Kl. 10:44

Torsten Schack Pedersen (V):

Jeg tror ikke, jeg skal kaste mig ud i den store faglige forklaring på det; det er jeg ikke sikker på at mine evner rækker til. Men jeg må sige, at der jo bare generelt er forskel på dyr. Tidligere blev der rejst spørgsmålet om, om man kunne sige, hvad forskellen var på høns og på mink. Man kunne også spørge: Hvad med kaniner? Skal man heller ikke som børnefamilie have mulighed for at have en kanin hjemme i haven? Og det tillader vi jo, fordi der er forskel på dyr.

Jeg tillader mig så at sige, at der er forskel på dyr, og derfor er der forskel på reglerne. Og det giver jo rigtig god mening, at vi tager højde for de enkelte dyrs karakteristika og laver regler derefter, i stedet for at sige at der skal være ét sæt regler, der gælder alle dyr. Det tror jeg ville give en markant svækkelse af dyrevelfærden.

Kl. 10:45

Formanden (Søren Gade):

Fru Helene Liliendahl Brydensholt.

Kl. 10:45

Helene Liliendahl Brydensholt (ALT):

Jeg synes, det er en virkelig interessant diskussion, altså det her med at der er forskel på dyr. Den kunne jeg godt tænke mig at vi tog på et senere tidspunkt – også med ordføreren og måske ministeren. Og det er jo interessant, at vi har den her måde at dele dyr op på, hvor vi har en kategori, som er familiedyr, kæledyr, og som vi behandler virkelig godt, og så har vi de her produktionsdyr og forsøgsdyr osv., som vi så behandler rigtig dårligt i min optik.

Men nu nævnte ordføreren så selv høns. Ordførerens parti er jo ved at arbejde for, at vi skal udfase burhøns, og det er vi rigtig glade for i Alternativet. Så hvor lang tid går der, før Venstre og ordføreren er modne til, at vi også laver et forbud mod mink?

Kl. 10:46

Formanden (Søren Gade):

Ordføreren.

Kl. 10:46

Torsten Schack Pedersen (V):

Jamen vi er ikke tilhænger af et forbud mod mink. Vi mener, at minkerhvervet – desværre tidligere – spillede en stor rolle i Danmark og skabte masser af arbejdspladser. Vi leverede mink i verdensklasse, fordi vi bl.a. har styr på dyrevelfærden, og vi ønsker ikke at slække på nogen regler omkring dyrevelfærd, tværtimod. Som ministeren sagde, er der indbudt til forhandlinger, og vi drøfter gerne, om der kan laves forbedringer og tages nye initiativer. Men at Alternativet og Enhedslisten i en årrække har ønsket et forbud mod mink, er jo en gammel nyhed. Og vi er så nogle, der samtidig synes, at minkavl fortsat skal være tilladt i Danmark.

Kl. 10:46

Formanden (Søren Gade):

Hr. Kim Edberg Andersen, Nye Borgerlige.

Kl. 10:46

Kim Edberg Andersen (NB):

Nu var ordføreren jo faktisk lidt inde på det, efter at jeg trykkede mig ind, men jeg er jo gammel nok til at huske, at aktivister på venstrefløjen løb rundt og slap mink løs oppe i Nordjylland. Der var et lillebitte problem: De kunne ikke rigtig overleve, for de kunne ikke rigtig finde ud af at skaffe sig føde osv. Og resten blev skudt af jægere. Så hører jeg, at nu er den store problemstilling, hvis mink kommer ud i naturen og der slipper en enkelt vildfaren igennem de dobbelte hegn. Men vil ordføreren ikke bare lige følge op på, om det ikke er korrekt, at tidligere, dengang mink kom ud i naturen, fordi aktivister på venstrefløjen slap dem ud, var der langt flere mink i naturen, end der er nu med de få mink, som slipper ud ved et uheld?

Kl. 10:47

Formanden (Søren Gade):

Ordføreren.

Kl. 10:47

Torsten Schack Pedersen (V):

Det er bestemt en opfattelse, jeg kan bekræfte. Det var for mig helt vanvittigt, at man i en kamp mod minkavl var så aktivistisk, at man brød ind på farme. Jeg tror faktisk også, at der er eksempler på, at aktivister har taget smitte med ind på farmen og lukket dyrene ud med de problemer, det giver. Det bedste tal, jeg i hvert fald kan referere til, er, hvor mange mink der bliver skudt i den vilde natur, og det tal er altså faldet ganske betragteligt, fordi der både er lavet meget mere overvågning på de nu desværre tidligere farme for at beskytte sig mod ulovlig indtrængen, men jo også fordi reglerne til indhegning er blevet skærpet, således at skulle der slippe et dyr ud af et bur, jamen så er der altså flere forhindringer, inden adgangen til den fri natur rammes.

Kl. 10:48

Formanden (Søren Gade):

Vi går videre i ordførerrækken. Vi siger tak til hr. Torsten Schack Pedersen fra Venstre, og jeg byder nu velkommen til fru Charlotte Bagge Hansen fra Moderaterne.

Kl. 10:48

(Ordfører)

Charlotte Bagge Hansen (M):

Mange tak for ordet, og tak til dem af jer, der har fremsat forslaget. Det er vigtigt, at vi generelt har opmærksomhed på dyrevelfærd, og det gælder alle dyr, ikke kun mink. Som de fleste andre er jeg tilhænger af, at alle dyr, herunder selvfølgelig også produktionsdyr, har det godt, og jeg ved, at der allerede er holdt møde med Folketingets dyrevelfærdsordførere, så deres og jeres input bliver hørt i forhold til nye indsatser på dyrevelfærdsområdet. Det betyder også, at der allerede pågår et arbejde i forhold til at se på mulige dyrevelfærdstiltag, og det er rigtig godt.

I forhold til smitte og covid-19 ved vi, at mink er modtagelig over for en række sygdomme. Derfor er der også ved genopstart af minkproduktionen indført omfattende krav, som selvfølgelig skal minimere muligheden for at bringe smitte med ind til minken, og det har mine ordførerkollegaer allerede redegjort for, og ministeren har redegjort ned i detaljer for, hvilke ting der er indført. Det er vigtigt, at myndighederne fortsat følger smitteudviklingen i Danmark, og at kravene til avl af mink løbende adopterer de anbefalinger, som eksperter og sundhedsmyndigheder kommer med.

Fordi minkavl og produktion ligger under for et meget detaljeret regelsæt, er der allerede taget forbehold for både dyrevelfærds- og folkesundhedsmæssige forhold, og derfor afviser Moderaterne forslaget.

Jeg er glad for, at forslagsstillerne kerer sig om dyrevelfærd, som også er utrolig vigtigt for os i Moderaterne. Hertil vil jeg gerne understrege, hvor vigtigt det er, at vi for fremtiden fortsætter dialogen med hinanden og fødevaresektoren om selv samme emne. Jeg tror på, at dem, der har mink og avler mink, kerer sig om deres dyr på lige fod med alle andre, og jeg er med på, at vi fremadrettet skal se, hvordan vi kan løse og gøre forholdene bedre også inden for det her erhverv og på alle andre dyrevelfærdsområder. Så det er en opfordring til forslagsstillerne om, at vi arbejder progressivt fremadrettet for at øge incitamentet til, at alle dyr i Danmark uanset art har det godt.

Kl. 10:51

Formanden (Søren Gade):

Der er en række korte bemærkninger. Jeg giver ordet til hr. Carl Valentin, Socialistisk Folkeparti.

Kl. 10:51

Carl Valentin (SF):

Tak. Og tak for talen. Moderaternes ordfører siger, at dyrevelfærd er rigtig vigtigt for Moderaterne, og ordføreren siger også, at alle dyr skal have det godt, og at man gerne vil have flere initiativer på området. Og derfor vil jeg gerne stille det spørgsmål, som alle ordførere drømmer om at få, når de står oppe på den talerstol, nemlig: Hvad er ordførerens mærkesager? Hvad er ordførerens mærkesager på dyrevelfærdsområdet, og hvad vil man gerne gennemføre fra Moderaternes side?

Kl. 10:52

Formanden (Søren Gade):

Ordføreren.

Kl. 10:52

Charlotte Bagge Hansen (M):

Vi har ikke en enkelt og kun en enkelt mærkesag på dyrevelfærdsområdet, men jeg tænker, at de fleste her i Folketinget og alle ordførere på det her område ønsker, at vi har den bedst fagligt underbyggede dyrevelfærdspolitik, samtidig med at vi nytænker området, i forhold til hvordan vi kan gøre forholdene bedre for alle vores dyr.

Så en decideret mærkesag har vi ikke, men vi vil arbejde for dyrevelfærd generelt, hvilket jeg ikke tænker er noget banebrydende. Jeg tænker, at alle partierne her i salen kan købe ind på den præmis.

Kl. 10:52

Formanden (Søren Gade):

Hr. Carl Valentin.

Kl. 10:52

Carl Valentin (SF):

Grunden til, at jeg spørger, er jo, at det nu bliver nævnt, at det er et rigtig vigtigt område for Moderaterne. Det er også et rigtig vigtigt område for mig, og så tænkte jeg også, at det var muligt for Moderaterne at komme med noget konkret politik, man gerne ville have ændret. Hvis man så ikke har nogen mærkesager, kan ordføreren så komme i tanker om nogle lovændringer, som man ønsker at gennemføre? Er der noget som helst konkret på dyrevelfærdsområdet, som Moderaterne agter at kæmpe for i den her tid, hvor man jo sidder på de afgørende mandater i en regering?

Kl. 10:53

Formanden (Søren Gade):

Ordføreren.

Kl. 10:53

Charlotte Bagge Hansen (M):

Inden for så mange områder er dyrevelfærden jo også en mærkesag for Moderaterne. Vi udvikler politikken sammen og med hinanden og kommer med input. Vi har grupper udenfor, der kommer med input til os inden for alle forskellige områder inden for det her område, og derfor vil vi gerne være med at påvirke processen i samarbejde med partierne, bredt forankret, når vi møder dem. Vi tager diskussionerne i udvalgene. Vi ser processen som en vigtig del af det her, og der skal både være faglighed, kreativitet og nysgerrighed.

Kl. 10:53

Formanden (Søren Gade):

Hr. Søren Egge Rasmussen, Enhedslisten.

Kl. 10:54

Søren Egge Rasmussen (EL):

Ja, det må være svært at være politiker uden politik. Nu forholder vi os jo til det her med dyrevelfærd, og i 2021 konkluderede et enigt Dyreetisk Råd imidlertid, at hold af mink i små bure ikke er acceptabelt. I sine udtalelser fra 2021 slår Det Dyreetiske Råd endvidere fast, at der i dag ikke findes alternativer til de nuværende bursystemer, som i tilstrækkelig grad tilgodeser minkenes velfærd. Det er sådan set den udtalelse, der er fra Det Dyreetiske Råd omkring minkproduktion i Danmark. Så vi er altså ikke der, hvor det at give minkene en tot halm og et plastikrør, de kan suse lidt rundt i, inde i et lille bur, er noget, som er tilstrækkeligt. Og vi har jo så også læst os frem til, at det, som man har forsøgt i Tyskland og Schweiz med at vedtage nogle restriktive krav, sådan er en indirekte måde at lave et forbud på.

Kan ordføreren ikke se, at vi står i en situation her med en minkproduktion, som det ikke kan være dyreetisk forsvarligt at køre videre?

Kl. 10:54

Formanden (Søren Gade):

Ordføreren.

Kl. 10:55

Charlotte Bagge Hansen (M):

Nu vil jeg – ligesom mine kollegaer gjorde tidligere – sige, at jeg ikke er uddannet inden for det her område, men at jeg har fuld tillid til, at de instanser, herunder sundhedsmyndighederne, altså SSI, og alle andre følger det her nært. Jeg er sikker på, at alle arbejder på en udvikling, så derfor kan jeg ikke andet end at læne mig op ad mine ordførerkollegaer og sige, at jeg har fuld tiltro til, at det her arbejde pågår, og at det udvikles fremadrettet.

Kl. 10:55

Formanden (Søren Gade):

Hr. Søren Egge Rasmussen.

Kl. 10:55

Søren Egge Rasmussen (EL):

Ja, så man har mere tillid til nogle politiske kollegaer, end man har til Det Dyreetiske Råd? Nu kunne jeg høre før, at Moderaterne ikke rigtig har noget politik, men man er i en dialog, og Moderaterne kommer til at forholde sig til nogle dyreetiske forslag her i Folketingssalen, bl.a. omkring halekupering af grise, hvor der sker en systematisk ulovlig halekupering af måske 28 millioner grise i Danmark hvert eneste år.

Så jeg ser frem til at have en yderligere dialog med Moderaterne omkring dyrevelfærd. For man kan ikke bare sige, at man skal snakke om det i en lille diskussionsklub. Det er meget konkret; det er jo Danmarks produktionsdyr, som lider. Kan ordføreren ikke se, at der er nogle punkter, hvor vi er langt bagefter i Danmark?

Kl. 10:56

Formanden (Søren Gade):

Ordføreren.

Kl. 10:56

Charlotte Bagge Hansen (M):

Jeg vil gerne gentage, at vi ser frem til et samarbejde omkring de her områder baseret på faglig viden og nytænkning, og at vi glæder os til at arbejde sammen med bl.a. Enhedslisten og alle andre partier for at udvikle den bedst mulige politik på det her område.

Kl. 10:56

Formanden (Søren Gade):

Hr. Kim Edberg Andersen, Nye Borgerlige.

Kl. 10:56

Kim Edberg Andersen (NB):

Nu kan jeg jo høre, at ordføreren er under beskydning for ikke at have en politik. Det synes jeg måske lige er sådan lidt hårdt. Men jeg har talt med ordføreren, og jeg synes, at der er meget politik i ordføreren, og jeg vil også godt hjælpe venstrefløjen med at få noget mere dyrevelfærd. Så kan vi ikke blive enige om, at vi for eftertiden holder op med at stikke en vatpind på 60 dyr om ugen for en sygdom, som teknisk set ikke er samfundskritisk mere? For det er jo ikke dyrevelfærd. Mink er kloge dyr; første gang du forsøger at tage en prøve, går det nok, men næste gang skal du altså tvinge dens mund åben. Det er jo ikke dyrevelfærd.

Så hvis vi vil have dyrevelfærd, er I jo alle sammen med på, at vi her den 1. april starter med at fjerne det her tåbelige krav med, at vi skal mishandle op til 60 dyr mere, blot fordi det ser godt ud på et stykke papir og på venstrefløjen.

Kl. 10:57

Formanden (Søren Gade):

Ordføreren.

Kl. 10:57

Charlotte Bagge Hansen (M):

Det var mere en kommentar end et spørgsmål, går jeg ud fra.

Kl. 10:57

Formanden (Søren Gade):

Ønsker spørgeren et andet spørgsmål? Så går vi videre i spørgerrækken, og jeg giver ordet til fru Helene Liliendahl Brydensholt fra Alternativet. (Charlotte Bagge Hansen (M): Må jeg godt lige sige noget først?).

Kl. 10:57

Charlotte Bagge Hansen (M):

Jeg vil gerne sige tak for de pæne ord og for, at ordføreren mener, at der er politik og holdninger i mig og Moderaterne.

Kl. 10:58

Formanden (Søren Gade):

Så giver vi ordet til spørgeren.

Kl. 10:58

Helene Liliendahl Brydensholt (ALT):

Så kan jeg fortsætte lidt ned ad den vej. Jeg er rigtig glad for at høre, at Moderaterne siger, at dyrevelfærd er en mærkesag, for det har jeg ikke hørt fra andre partier henne på højrefløjen. Jo, det har de måske sagt. Men jeg kan måske have nogle forhåbninger om, at ordførerens parti så også mener det, og jeg glæder mig til at høre mere om det, altså hvordan Moderaterne har dyrevelfærd som mærkesag.

Nu siger ordføreren selv, at ordføreren ikke er ekspert på området men jeg kan jo fortælle ordføreren, at mink er territoriale dyr, som normalt bor på meget, meget store områder, altså flere kvadratkilometer, og de kan godt lide at boltre sig i floder og i åer, og de har svømmehud mellem fingrene. Som det er nu i minkerhvervet, bor de så i bure, hvor der er metaltremmer over det hele, og det er på en størrelse, der svarer til to opslåede aviser. Mener ordføreren, at det er god dyrevelfærd?

Kl. 10:59

Formanden (Søren Gade):

Ordføreren.

Kl. 10:59

Charlotte Bagge Hansen (M):

Nu vil jeg igen sige, at jeg ikke er ekspert inden for området, men jeg har fuld tiltro til dem, der arbejder med det her og følger det nøje, og de betragtninger, der er gjort, er, at vi i Danmark har en forsvarlig dyrevelfærd, også for mink. Jeg er meget, meget åben for, at vi kan tale om det og diskutere og finde ud af, om der eventuelt er en del forbedringer, man kan gøre, og udvikle det.

Kl. 10:59

Formanden (Søren Gade):

Fru Helene Liliendahl Brydensholt.

Kl. 10:59

Helene Liliendahl Brydensholt (ALT):

Jeg går så ikke ud fra, at ordføreren kan komme med nogen konkrete forbedringer. Derfor vil jeg gå lidt ned ad et andet spor. Man regner med, at der måske allerede i 2024 muligvis kan komme et forbud mod mink på EU-plan. Der er bl.a. blevet indsamlet en masse underskrifter til et EU-initiativ. Hvordan forholder ordføreren sig til, at vi nu genindfører minkerhvervet, når der højst sandsynligt kommer et forbud på EU-plan, hvis ikke i 2024, så i hvert fald snart? Det er jo den vej, det går.

Kl. 11:00

Formanden (Søren Gade):

Ordføreren.

Kl. 11:00

Charlotte Bagge Hansen (M):

Der er her i Folketinget i den periode, hvor Moderaterne ikke var repræsenteret, lavet en ordning, en dvaleordning, hvor alle partierne har aftalt, at når det var sundhedsmæssigt forsvarligt, åbnede man for minkproduktionen igen. Det er det, man har gjort, og det er det, jeg forholder mig til nu. Så må vi se, hvad fremtiden bringer. Jeg ved, at i regeringspartierne ligger det os utrolig meget på sinde, at alle de dyr, vi har i Danmark, herunder også produktionsdyr, har det godt.

Kl. 11:00

Formanden (Søren Gade):

Der er ikke flere korte bemærkninger til ordføreren. Vi siger tak til fru Charlotte Bagge Hansen fra Moderaterne. Jeg byder nu velkommen til hr. Kristian Bøgsted fra Danmarksdemokraterne. Værsgo.

Kl. 11:01

(Ordfører)

Kristian Bøgsted (DD):

Tak. Jamen vi har her beslutningsforslag B 21 om forbud mod minkavl. Det er et forslag, som vi i Danmarksdemokraterne ikke kommer til at støtte. Dansk minkavl har allerede lidt rigeligt, efter at man under corona trak tæppet væk under de danske minkavlere ved at beordre alle mink aflivet uden lovhjemmel til det. Det betød, at man fjernede et helt erhverv med mange arbejdspladser ude i landdistrikterne og vendte op og ned på livet for mange familier.

Jeg tror ikke, at dansk minkavl nogen sinde kommer op på det niveau, det var på engang, men vi mener i Danmarksdemokraterne, at de få personer, der for nuværende gerne vil starte eller allerede er startet op igen, skal have lov til det.

Der er i dag rigtig mange krav, man skal leve op til for at avle mink, både på det sundhedsmæssige område og på dyrevelfærdsområdet. Man har fra branchens side igennem mange år også arbejdet kontinuerligt på at forbedre forholdene. Så lad nu de få personer, der ønsker det, avle mink og se, om de kan genopbygge noget af det, som den tidligere regering på det groveste fjernede. Danmarksdemokraterne stemmer imod det her forslag.

Kl. 11:02

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Næste ordfører er hr. Carsten Bach, Liberal Alliance. Velkommen.

Kl. 11:02

(Ordfører)

Carsten Bach (LA):

Tak, hr. formand. Det er sådan, i hvert fald for mig og sikkert også for mange andre, at når ens livssituation ændrer sig markant, kan det være en god idé lige at tage et tjek på sine forsikringsforhold for at være helt sikker på, at de nu også er ajour. Og hvorfor siger jeg så det? Det gør jeg, fordi jeg – uden at jeg dog vil rippe op i fortiden – vil sige, at man jo nok må konstatere, at situationen for minkerhvervet har ændret sig markant de seneste år. Det er derfor også en meget god idé, at vi her i Folketinget også sikrer os, at de regulatoriske forhold for minkavl i Danmark er ajour. Derfor skal der også lyde en stor tak til forslagsstillerne for at bringe emnet op her i Folketingssalen, hvor det jo faktisk er vigtigt, at vi kan debattere – som det også er tilfældet her – ting, der har en lidt voldsom historik og også involverer en del følelser.

Liberal Alliance rimer ikke på forbud. Vi hylder helt generelt næringsfriheden og betragter overordnet forbud af den her karakter som et indgreb i folks frihed og mulighed for at drive det erhverv, de har lyst til. Forbud skal kun tages i brug, hvis der er helt særlige omstændigheder og begrundelser for dem.

Vi har i Liberal Alliance også som mange andre noteret os den nye viden, som både forskning og erfaring har frembragt om mink og deres velfærd i pelsproduktionen. Vi har også noteret os den udvikling, der har været rundtomkring i Europa med forbud mod minkavl i en lang række lande med baggrund i dyreetik og dyrevelfærd, og så særlig fordi produktionen alligevel i en periode har været helt eller delvis nedlukket.

Vi må også konstatere, at minkerhvervet står over for potentielt ret store forandringer igen i den nærmeste fremtid. På EU-niveau er der aktuelt drøftelser om en revision af dyrevelfærdslovgivning, hvor også hold af pelsdyr til produktion skal evalueres for at forbedre dyrevelfærden, netop set i lyset af den nyeste forskning. Der er en meget stor sandsynlig mulighed for, at mink optages på EU's liste over invasive ikkehjemmehørende arter, og dermed kan der komme et EU-forbud om hold af mink. Så er der ifølge Dyrenes Beskyttelse på tværs af Europa indsamlet mere end halvanden million underskrifter imod pelsproduktion, og Europa-Kommissionen tvinges – sådan som jeg forstår det i hvert fald – dermed til at forholde sig til et forbud om pelsproduktion og markedsføring af produkter lavet med pels. Derfor mener vi i Liberal Alliance, at vi skal afvente at følge et EU-spor i den her sammenhæng og afvente en afklaring af de ovennævnte forhold på EU-niveau og først derefter foretage den nødvendige tilpasning af de regulatoriske forhold for minkavl i Danmark. Derfor afviser Liberal Alliance beslutningsforslaget.

Kl. 11:06

Første næstformand (Leif Lahn Jensen):

Tak. Der er et par korte bemærkninger. Den første er til hr. Søren Egge Rasmussen.

Kl. 11:07

Søren Egge Rasmussen (EL):

Ordføreren sagde, at Liberal Alliance ikke rimer på dyrevelfærd. Og jeg må så konstatere, at det heller ikke rimer på folkesundhed – jeg har i hvert fald ikke hørt det rim, hvor det lige sådan er ud ad banen med LA og et eller andet, hvad angår dyrevelfærd og folkesundhed.

Tak for anerkendelsen af, at vi rejser det her forslag for ligesom at have mulighed for at diskutere, om reglerne er ajourført. Man må jo konstatere, at vi tidligere har haft myndigheder, som ikke troede, at corona kunne komme ind i en minkbesætning, og nu har vi så en situation, hvor fugleinfluenza er kommet ind og har smittet mink i spanske besætninger og medført døde mink. Og vi importerer sådan set avlsdyr fra Spanien til Danmark.

Og så har vi en ny sundhedsvurdering, som vi selvfølgelig skal læse på, og ifølge den er der en risiko, der er vurderet til mellem 1 pct. og 10 pct. for, at den her fugleinfluenza kunne komme ind i en dansk minkbesætning. Synes ordføreren ikke, at det lyder lidt betænkeligt, hvis det er sådan, at vi får fugleinfluenza ind at smitte mink i danske besætninger?

Kl. 11:08

Første næstformand (Leif Lahn Jensen):

Ordføreren.

Kl. 11:08

Carsten Bach (LA):

Jeg vil godt have lov til at korrigere spørgeren. For det, jeg sagde i min ordførertale, var, at Liberal Alliance ikke rimer på forbud. Og det er også helt rigtigt, hvis spørgeren måske sådan lige gentager sætningen: Liberal Alliance rimer ikke på forbud. Det gør det ikke. Om Liberal Alliance rimer på dyrevelfærd, skal vi måske have fat i en retoriker for at bedømme, vil jeg sige. Men jeg synes faktisk, at Liberal Alliance rimer på dyrevelfærd.

Så vil jeg gå til det spørgsmål, som spørgeren stiller. Der vil jeg, som flere andre ordførere også allerede har sagt her fra talerstolen, helt trygt overlade det til vores veterinære myndigheder at vurdere den sundhedsrisiko, der er i forhold til genopstart af minkerhvervet i den nuværende situation – også med mink importeret fra Spanien.

Kl. 11:09

Første næstformand (Leif Lahn Jensen):

Spørgeren.

Kl. 11:09

Søren Egge Rasmussen (EL):

Liberal Alliance – helt ude af balance – i hvert fald i forhold til at forholde sig kritisk til det her med at vi står over for nogle nye risici, når Liberal Alliance vil tillade, at markedet ligesom skal køre derudad, og at man ikke skal have forbud mod mink. Så risikerer vi jo, at der er de her smitterisici, som man jo har konstateret kan være større, end vi tidligere har antaget. Og derfor står vi over for noget, som jeg synes vi skal forholde os mere restriktivt til, nemlig hvad det er, der kan opstå af sygdomme i vores store besætninger, herunder også minkbesætninger.

Kl. 11:09

Første næstformand (Leif Lahn Jensen):

Ordføreren.

Kl. 11:09

Carsten Bach (LA):

Jeg må konstatere, at Enhedslistens ordfører nok er, hvad skal jeg kalde det, lidt på krigsstien i dag. Først er det Moderaterne, der bliver beskyldt for ikke at have nogen politik. Det synes jeg jo i hvert fald var lidt af en påstand; jeg er i hvert fald ved flere lejligheder faldet i søvn, mens jeg har forsøgt at læse mig igennem Moderaternes politiske program. Og nu giver spørgeren så udtryk for, at Liberal Alliance ikke er i balance. Igen skal jeg ikke sådan lige på det fysiske gøre mig til ekspert, men jeg føler faktisk, at Liberal Alliance er meget i balance. Det rimer. Men hvad Enhedslisten er, skal jeg ikke gøre mig klog på.

Kl. 11:10

Første næstformand (Leif Lahn Jensen):

Næste spørger er hr. Carl Valentin fra SF.

Kl. 11:10

Carl Valentin (SF):

Tak. Ordføreren siger, at Liberal Alliance ikke rimer på forbud, og det begrunder han så med, at det handler om individets frihed til ligesom at drive den virksomhed, man gerne vil. Og jeg synes jo egentlig, at noget af det gode i liberalismen er det store fokus på individets frihed. Men jeg vil gerne gøre opmærksom på, at mink jo altså også er individer. Nej, mink er ikke mennesker, men mink er individer, hvis frihed man tager fuldstændig fra dem, når man putter dem ind i et lillebitte bur. Derfor vil jeg egentlig gerne høre Liberal Alliances ordfører, om det ikke er et lidt antropocentrisk, altså et meget menneskecentreret frihedsbegreb, som ordføreren opererer med, når minkavlerens frihed til at spærre tusindvis af mink inde er vigtigere end minkenes frihed til at udfolde deres naturlige adfærd.

Kl. 11:11

Første næstformand (Leif Lahn Jensen):

Ordføreren.

Kl. 11:11

Carsten Bach (LA):

Mange tak for et meget velkvalificeret spørgsmål. Det er jo, som jeg også sagde i min ordførertale, sådan, at vi tager bestik af og har noteret os den nye forskning og de erfaringer, der er omkring mink og dyrevelfærd, og det er vi bestemt helt åbne over for. Det er også derfor, at vi i forhold til EU-sporet mener, at det er noget, der skal lægges vægt på, og det er jo også det, der er begrundelsen for de forbud, vi ser rundtomkring i Europa. Og som jeg forstår det, vil man jo på EU-niveau nu gå ind i en revision af dyrevelfærdsreguleringen, netop også med henblik på mink-og pelsdyrproduktion. Det bifalder vi i stor stil i Liberal Alliance, fordi vi rent faktisk mener, at Liberal Alliance rimer på dyrevelfærd.

Kl. 11:12

Første næstformand (Leif Lahn Jensen):

Spørgeren.

Kl. 11:12

Carl Valentin (SF):

Det er godt. Jeg glæder mig til at se i den politik, man fører, at det også rimer på dyrevelfærd, for jeg synes ikke, at det er meget progressiv dyrevelfærdspolitik, der kommer fra Liberal Alliance. Og så håber jeg virkelig, at man vil overveje det her med ens syn på frihed, for forhåbentlig kan vi en dag nå til et sted, hvor venstre- og højrefløjen i hvert fald i et vist omfang kan blive enige om, at frihed for de individer, som andre dyr end menneskedyret jo også er, faktisk betyder noget. Og hvis man bare sætter lidt højere krav – og altså ikke et forbud – så vil produktionen sandsynligvis også lukke. Det er det, der er sket i Schweiz og i Tyskland, hvor man ikke har forbudt det, men bare har hævet dyrevelfærdskravene; så lukkede produktionen.

Kl. 11:12

Første næstformand (Leif Lahn Jensen):

Ordføreren.

Kl. 11:12

Carsten Bach (LA):

Det er bestemt sådan, at når man ser på minks naturlige adfærd, som er meget pladskrævende – og mink er et solitært dyr – så kan det selv for borgerlige, liberalt orienterede mennesker som mig give lidt kvababbelse at se de forhold, der er omkring trådbure osv. Det er også derfor, vi faktisk mener der bør blive set på det. Det bliver der så også nu på EU-niveau. Jeg er også bare nødt til at sige, at de danske minkavlere jo sådan set tidligere har været kendt for en ret høj grad af dyrevelfærd hos minkene og jo faktisk har kunnet forbedre kvaliteten af skindene, bl.a. fordi man har sikret en høj grad af dyrevelfærd.

Kl. 11:13

Første næstformand (Leif Lahn Jensen):

Så er det hr. Peter Kofod.

Kl. 11:13

Peter Kofod (DF):

Tak for det, og tak for en god ordførertale. Jeg var bare nysgerrig på EU-delen, som ordføreren nævnte, for jeg husker jo Liberal Alliance som et relativt EU-skeptisk parti, og derfor var jeg da interesseret i at vide, om det betyder, at det, man måtte mene inden for minkavl i fremtiden, afhænger af, hvad EU kommer frem til. Altså, har man deponeret sin beslutningskraft i EU, eller vil man aktivt have en holdning til det selv, uanset hvad EU-systemet måtte finde frem til?

Kl. 11:14

Første næstformand (Leif Lahn Jensen):

Ordføreren.

Kl. 11:14

Carsten Bach (LA):

Tak for spørgsmålet. Ja, Liberal Alliance er for så vidt et EU-kritisk parti, men bakker jo også op om, kan man sige, de kerneliberale dele af EU-samarbejdet, og i den her sammenhæng synes jeg jo egentlig også, at der er noget kerneliberalt i, at man i en bred kreds af europæiske lande sætter sig sammen og får kigget på den nyeste forskning, får kigget på de erfaringer, man har, og så får truffet en fælles beslutning på EU-niveau omkring ny dyrevelfærdsregulering og nye forhold for dyr i produktionserhverv, som jo er konkurrenceudsat globalt, men i hvert fald også på EU-niveau.

Kl. 11:14

Første næstformand (Leif Lahn Jensen):

Spørgeren.

Kl. 11:14

Peter Kofod (DF):

Det er jo rigtigt, at der er et konkurrenceparameter her, så det, ordføreren siger om det, giver sådan set ret god mening. Når jeg tager ordet igen, er det, fordi jeg gerne vil vide, hvad Liberal Alliances holdning er. Hvis nu den kreds i EU, der kigger på det her, kommer frem til nogle standarder, der på en eller anden måde er uforenelige med minkavl, betyder det så, at Liberal Alliance vil sige, at vi skal forbyde minkavl og følge EU, eller vil man have en anden holdning?

Kl. 11:15

Første næstformand (Leif Lahn Jensen):

Ordføreren.

Kl. 11:15

Carsten Bach (LA):

Der er ikke nogen tvivl om, at den regulering, EU kommer frem til i den revision, vi står over for, vil Liberal Alliance anbefale bliver fulgt. Og jeg tænker, at det vil blive bragt op også i det danske Folketing, og der vil Liberal Alliance jo helt klart støtte, at man følger den europæiske regulering.

Kl. 11:15

Første næstformand (Leif Lahn Jensen):

Så er det fru Helene Liliendahl Brydensholt. Værsgo.

Kl. 11:15

Helene Liliendahl Brydensholt (ALT):

Tak. Jeg synes, det er fedt, at ordføreren har sat sig ind i, hvad der også sker på EU-niveau her på området, og har noteret sig, at der er noget i gang, der nok bærer hen imod et forbud mod pelsdyrproduktion i Europa. Jeg ved også, at ordførerens parti, Liberal Alliance, går meget op i, hvad staten bruger sine penge på. Nu vælger vi så at genopstarte det her erhverv, og med det følger jo så, at der skal holdes øje med smitte og sygdomsudvikling på de minkfarme, hvor man starter op igen, og der budgetteres med 28,5 mio. kr. i 2023 til at gøre det.

Kan ordføreren ikke ud fra sit Liberal Alliance-synspunkt se, at det er lidt åndssvagt, at vi genopstarter et erhverv, når det nok alligevel bliver lukket inden for en årrække, måske allerede i 2024, og bruger en masse penge på det?

Kl. 11:16

Første næstformand (Leif Lahn Jensen):

Ordføreren.

Kl. 11:16

Carsten Bach (LA):

Tak for spørgsmålet. Der ligger selvfølgelig en risiko, og den risiko kommer i en eller anden grad til at påhvile den enkelte minkavler, der vælger at genoptage sin produktion. Men den proces, der foregår i EU, er jo ikke nogen hemmelighed – der er heldigvis stor åbenhed omkring det – så det må den enkelte minkavler jo tage bestik af. Og så længe det jo i en dansk kontekst er lovligt og forholdene er, som der jo er regulatoriske forhold til i øjeblikket i forhold til dyrevelfærd og andet, mener jeg jo også, at vi fra statens side skal bakke op om, i øvrigt også politisk i de aftaler, der er indgået, muligheden for at genstarte et erhverv. For som jeg også sagde i min ordførertale, går vi som udgangspunkt i Liberal Alliance ikke ind for forbud. De to ting rimer ikke, og næringsfriheden skatter vi højt i Liberal Alliance.

Kl. 11:18

Første næstformand (Leif Lahn Jensen):

Ønsker man en anden kort bemærkning? Så skal man lige huske at trykke sig ind. Værsgo.

Kl. 11:18

Helene Liliendahl Brydensholt (ALT):

Tak. Så Liberal Alliance går ikke ind for forbud. Hvis nu man vedtager et forbud i EU, vil Liberal Alliance så alligevel gøre en undtagelse og ligesom være med til at implementere et forbud i Danmark?

Kl. 11:18

Første næstformand (Leif Lahn Jensen):

Ordføreren.

Kl. 11:18

Carsten Bach (LA):

Som jeg svarede på hr. Peter Kofods spørgsmål tidligere, er det klart, at er der EU-regulering, altså den kerneliberale del i det europæiske fællesskab om at have ensartede regler på baggrund af konkurrence og andet, så vil vi jo også følge den i Danmark, og det vil Liberal Alliance selvfølgelig bakke op om, altså at implementere den nye regulering, der eventuelt vil komme fra EU efter den revision og behandling, som vi står over for.

Kl. 11:18

Første næstformand (Leif Lahn Jensen):

Der er ikke yderligere bemærkninger. Vi siger tak til ordføreren og velkommen til næste ordfører, hr. Per Larsen fra Det Konservative Folkeparti.

Kl. 11:19

(Ordfører)

Per Larsen (KF):

Tak for det, formand, og tak til forslagsstillerne for at bringe forbud mod minkavl til debat igen for, jeg ved ikke hvilken gang. Forslagsstillerne indleder forslaget med at foreslå, at forbuddet mod hold af mink gøres permanent. Men forbuddet mod hold af mink på grund af risiko for covid-smitte blev jo ophævet ved årsskiftet, så der er sådan set ikke et forbud at permanentgøre i øjeblikket, fordi det rent faktisk er lovligt at holde mink.

Jeg forstår sådan set heller ikke rigtig logikken i forslaget. Vi ved jo, at der er et marked for minkskind, ja, faktisk et ret stort marked. Vi ved også, at de danske minkavlere er verdens bedste eller var verdens bedste, indtil branchen jo nærmest blev udryddet på ulovlig vis. Når vi så samtidig ved, at de danske minkavlere sikrede minkene den bedste dyrevelfærd i hele Europa, er det da en underlig logik at forbyde minkavl netop i Danmark.

Rapporten, der er udarbejdet af Aarhus Universitet, kan selvfølgelig findes på nettet, men jeg har den også med her. Det handler jo om at holde dyrevelfærd på rette spor; det handler om korrekt fodring og høj sundhedsstatus; det handler om adgang til halm, rent vand, rør til at lege i, plads i burene, beskyttelse mod vind og vejr og direkte sollys. Og det er noget af det, der trak i den helt rigtige retning i forhold til minkavl. Man kan sige, at de danske minkavlere vandt konkurrencen på europæisk plan i forhold til dyrevelfærd.

Så med et forbud vil minkene jo blive avlet i lande med ringere dyrevelfærd. Vi ved jo, at der ekspanderes voldsomt i lande som Rusland og Kina, efter at der ikke længere er adgang til danske minkskind, og det er da bestemt en forkert udvikling. Dertil skal vi jo huske, at de danske minkavlere har selekteret efter temperament blandt minkene, helt siden man begyndte at holde mink i Danmark kort efter anden verdenskrigs afslutning. Derfor vil man jo også kunne konstatere, at de mink, der holdes på farmene, faktisk trives langt bedre, end hvis nu man sammenligner med de ræve, som man holdt i bur. Det lykkedes nemlig aldrig nogen sinde at tilpasse rævene til at få et fornuftigt liv i et bur. De havde tydelige tegn på stress, hvilket jo også var årsag til, at der blev indført et forbud mod hold af ræve i fangenskab.

I Det Konservative Folkeparti støtter vi ikke forslaget om forbud mod minkavl. Vi ønsker til gengæld de minkavlere, som fortsat ønsker at holde mink, al mulig held og lykke med det. Den seneste måling, jeg har set, af den danske befolknings holdning til minkavl blev offentliggjort den 20. april 2022 og var foretaget af Altinget. Den viser, at der var 46 pct. af danskerne, der støtter fortsat minkavl i Danmark, og 37 pct. af danskerne var imod. Tak for ordet.

Kl. 11:22

Første næstformand (Leif Lahn Jensen):

Der er et par korte bemærkninger. Den første er fra hr. Carl Valentin.

Kl. 11:23

Carl Valentin (SF):

Tak. Konservatives ordfører bruger ligesom lækage som et af de primære argumenter, altså argumentet om, at hvis vi ikke producerer de her mink, så gør man det bare i nogle andre lande, hvor dyrevelfærden potentielt er dårligere. Det siger ordføreren. Derfor kunne jeg godt tænke mig at høre ordføreren, hvad der er sket med den danske minkproduktion, der er blevet lukket nu. Vi stod jo for knap 40 pct. af verdensmarkedet inden for minkavl, inden man lukkede minkavl ned. Er det blevet overtaget af alle mulige andre lande? Er der en masse andre, der nu producerer de mink, eller hvad er der sket med det?

Kl. 11:23

Første næstformand (Leif Lahn Jensen):

Ordføreren.

Kl. 11:23

Per Larsen (KF):

Vi ved i hvert fald, at der jo ekspanderes rundtomkring i andre lande, fordi der netop er et marked. Og så skal man huske på, at der rent faktisk var ret mange skind til rådighed, fordi priserne på minkskind op til 2020 var forholdsvis lave, og derfor er der masser af minkavlere, som har gemt skind. Derfor har det måske kunnet være med til at dække efterspørgslen, men potentielt set vil der jo fortsat være et marked, for vi ved, at man bruger minkskind i stor udstrækning i Asien, og det vil man givetvis fortsætte med.

Kl. 11:24

Første næstformand (Leif Lahn Jensen):

Spørgeren.

Kl. 11:24

Carl Valentin (SF):

Ordføreren svarede jo ikke klart, og det er nok også, fordi man netop ikke kan se, at der har været en kæmpestor lækage af det her. Der kan godt ske en lille stigning, men det er simpelt hen forkert at italesætte det, som om det her bare flytter til andre lande. Det er ikke det, der sker.

Derudover er der jo også andre lande, der tager det her initiativ med at forbyde minkavl. Lande som Østrig, Holland, Kroatien, Slovenien, Italien, Frankrig, Estland, Norge og mange andre har allerede forbudt minkavl, og store virksomheder som Gucci, Prada og Armani har valgt det her fra. Så bevægelsen er jo klar. Så kan ordføreren ikke se, at markedet er på vej ud, og at man netop kan sørge for, at man globalt får lukket den her produktion, hvis der er flere lande, der går den vej?

Kl. 11:25

Første næstformand (Leif Lahn Jensen):

Ordføreren.

Kl. 11:25

Per Larsen (KF):

Jeg hylder meget markedet, og det ved vi jo fungerer. Hvis det er sådan, at forbrugerne holder op med at bruge minkskind, så løser problemet sig selv, for så dør den branche ud. Fakta er bare, at der stadig væk er et marked for minkskind. Vi ved også, at de danske mink var de bedste i hele verden. Det var dem, der opnåede de højeste priser, bl.a. fordi man jo også blandt de danske minkavlere sikrede, at dyrene på alle måder havde det godt, og sikrede, at de fik nogle rigtig gode pelse ud af det. Jeg synes jo, det er lidt sørgeligt, at man vil fjerne den avl fra Danmark og så lade det foregå i andre lande, hvor vi helt bevisligt kan konstatere, at dyrevelfærden er dårligere end i Danmark.

Kl. 11:25

Første næstformand (Leif Lahn Jensen):

Så er det hr. Søren Egge Rasmussen.

Kl. 11:26

Søren Egge Rasmussen (EL):

Nu ved jeg, at ordføreren fra kommer fra Nordjylland og dér har oplevet, hvordan det var med coronasmitten mellem mennesker og mink, og den nedlukning, der skete, af Nordjylland og de katastrofer, der var, i forhold til at der faktisk var mennesker, der døde af corona, og at der var noget, som var blevet undervurderet. For man troede jo ikke, at corona kunne smitte mellem mennesker og mink, og det var så det, man konstaterede.

Nu står vi så med, at der er fugleinfluenza i spanske minkbesætninger. Vi har avlsdyr, der bliver importeret fra Spanien, og vi har sådan en vurdering af, om det skulle være farligt for samfundet, og der er også en risiko i Danmark for, at fugleinfluenza kunne komme ind i minkbesætninger. Kan ordføreren ikke med det kendskab, han har til coronasituationen i Nordjylland, se, at der altså er en risiko ved at genoptage minkerhvervet, med hensyn til at der kan være sygdomme, der muterer inde i en minkbesætning og kommer ud i samfundet?

Kl. 11:27

Første næstformand (Leif Lahn Jensen):

Ordføreren.

Kl. 11:27

Per Larsen (KF):

Vi kan konstatere, at der var folk, der døde af eller med corona. Men om de varianter hos mink var nogle, der slog folk ihjel, er jeg ikke sikker på vi har set noget om. Så det er jeg lidt i tvivl om.

Men ellers må jeg bare sige, at jeg jo har stor tillid til de danske myndigheder i forhold til håndtering af det her. Der vil jo, når man har forskellige virusser, potentielt være en risiko af en eller anden størrelse. Den kan være meget, meget lille, og derfor synes jeg jo ikke, at vi sådan på den måde behøver at sætte spørgsmålstegn ved myndighedernes vurdering af, at man godt kan have mink i Danmark.

Kl. 11:28

Første næstformand (Leif Lahn Jensen):

Spørgeren.

Kl. 11:28

Søren Egge Rasmussen (EL):

Jamen det er helt sikkert, at man kan have mink i Danmark, men der er bare en risiko ved det – og der har myndighederne så tidligere taget fejl.

Nu er ordføreren jo inde i historikken omkring minkavl, så derfor vil jeg spørge, om det ikke er korrekt, at Copenhagen Fur står over for at blive lukket, og at der dermed ikke vil være den aktør til at sikre en vidensdeling og et samarbejde på andelsbasis omkring minkproduktion i Danmark, og at de minkavlere, der nu starter op igen, står i en helt anden situation, fordi der ikke er det bagland, som der har været for minkproduktion tidligere?

Kl. 11:28

Første næstformand (Leif Lahn Jensen):

Ordføreren.

Kl. 11:28

Per Larsen (KF):

Jo, det er jo helt katastrofalt, at man på den måde har udryddet erhvervet. Vi taler jo om store eksportindtægter og masser af arbejdspladser. Der var jo 6.000 beskæftigede i den branche, og nu er vi så nede på, at det er nogle ganske få minkavlere. Derfor er det da også et pionerarbejde, der påhviler de minkavlere, som prøver på at starte branchen op igen, og det bliver bestemt op ad bakke. Det var en helt anden situation, dengang vi havde så stor en produktion, som vi havde, inden erhvervet blev lukket ned.

Kl. 11:29

Første næstformand (Leif Lahn Jensen):

Så er næste spørger er hr. Kim Edberg Andersen.

Kl. 11:29

Kim Edberg Andersen (NB):

Tak til ordføreren. Nu sidder ordføreren og jeg jo sammen i regionsrådet i Nordjylland, og ordføreren har jo forstand på sundhed. Jeg har også viden om, at ordføreren også har forstand på landbrug. Vil ordføreren ikke bare bekræfte, at der altid har været sygdomme ved dyr, som potentielt ville kunne smitte mennesker? Og vil ordføreren ikke også bare give mig sin mening om, om det ville være hensigtsmæssigt på den måde bare at slå alt ned, hvor der kunne være en potentiel risiko for nogen som helst sygdomssmitte til mennesker? For vi bliver bare nødt til at se i øjnene – og vi kan jo male nok skrækscenarier op med sygdomme, der kan smitte – at vi bliver nødt til at stikke fingeren i jorden og så lige vurdere, om det er den mest hensigtsmæssige løsning. Og vil ordføreren ikke lige gøre mig klogere på, om han mener, at vi bare skal slå alle dyr ned, nu når vi er i gang, for så er vi helt sikre på, at der ikke er nogen mennesker, der kan blive smittet?

Kl. 11:30

Første næstformand (Leif Lahn Jensen):

Ordføreren.

Kl. 11:30

Per Larsen (KF):

Det ville jo være en fattig verden at leve i, hvis det var sådan, at man slog alle dyr ned, så det kan jeg slet ikke forestille mig. Altså, det er klart, at når man har med dyr at gøre, kan der jo opstå nogle sygdomme, og det har man set igennem tiderne, men det er vi jo heldigvis blevet meget bedre til at håndtere på mange måder, hvis ellers viljen er til det. Jeg mener bestemt også, at der under covid-krisen blev begået nogle fejl i forhold til den måde, som man håndterede minkfarmene på, for man foregav jo, at nu skulle man lave en isoleringsstrategi, men den isoleringsstrategi, som man så lagde for dagen, førte jo ikke til en isolering, som havde nogen som helst form for effekt.

Vi har jo faktisk i forhold til mund- og klovsyge haft nogle rigtig gode resultater med at lukke fuldstændig hermetisk ned på de ejendomme, der blev ramt af mund- og klovesyge. Når vi så ser på den nedlukning og den smittebeskyttelse, man lavede på minkfarmene, så kunne hustruerne og medarbejderne jo stadig væk vade ind og ud af farmene, og derfor mislykkedes det også totalt, og det var ganske ærgerligt.

Kl. 11:31

Første næstformand (Leif Lahn Jensen):

Er der yderligere bemærkninger? Det er der ikke. Så siger vi tak til ordføreren. Næste ordfører er hr. Søren Egge Rasmussen fra Enhedslisten. Velkommen.

Kl. 11:31

(Ordfører)

Søren Egge Rasmussen (EL):

Det her er jo et fælles forslag, som Enhedslisten, SF og Alternativet har fremsat, og det har jo flere ben at gå på. Det har bl.a. hensynet til dyrevelfærd. Og der må man bare konstatere, at det, som Det Dyreetiske Råd har udtalt, er markant klart, og det med at have mink i bur er ikke noget, der kan harmonere med dyrevelfærd.

Så står vi i en særlig situation, nemlig at Danmark er på vej til at bruge 19 mia. kr. til at afskaffe minkerhvervet i form af erstatninger. Hvad får man så for de penge? Ja, når man nu tillader at starte minkavl op igen, synes jeg, at man får meget lidt for de penge, for det kunne da være en positiv effekt af nedlukningen af minkerhvervet, at vi så fik afskaffet minkproduktionen i Danmark. Det er jo den vej, det går, nemlig at flere og flere lande i EU, også uden for EU, lukker deres minkproduktion ned og gør det forbudt. Nu står vi så med en sag, hvor der også er processer i EU, som kan komme frem til den samme konklusion om, at sådan et invasivt dyr som mink ikke skal være tilladt som et produktionsdyr. Det er det, vi står over for. Så der er altså en tendens til at afvikle minkavl, og her synes jeg også Danmark skulle være med.

Så synes Enhedslisten også, at folkesundheden er vigtig, og vi oplevede under corona, at myndighederne ikke vurderede, at man kunne opleve at have en smitte, som kunne gå mellem mennesker og mink og tilbage igen, men det viste sig at være forkert, for det kunne den. Nu står vi så i en situation, hvor man har registreret, at fugleinfluenza har smittet mink i Spanien, og det vil så være langt mere farligt, hvis det er sådan, at den fugleinfluenza via mink kan komme ind og smitte mennesker og komme ind og smitte andre produktionsdyr, og derfor mener vi sådan set, at der skal føres en hårdere linje i forhold til at sikre folkesundheden, sådan at vi ikke kommer ud i noget, hvor vi får fugleinfluenza spredt via mink.

Så synes vi, at det er lidt absurd at snakke om det her minkerhverv, for det er jo egentlig et overflødigt produkt. Jeg kunne bedre forstå, hvis vi havde en eller anden fødevareproduktion, hvor der var et eller andet hjørne af den produktion, som havde en gene, men hvor vi kunne se, at vi er nødt til at have menneskeføde fremadrettet. Her har vi at gøre med en produktion, der laver nogle skind, som så kan blive til noget tøj, og man kan jo sådan set producere andet tøj. Det er meget muligt, at der er nogle kinesere og russere, der er glade for at have en varm skindpels, især dem, der bor i meget kolde områder, men helt ærligt, skal vi have en minkproduktion i Danmark, for at de kan vælge lige netop det stykke tøj? De må tage noget andet tøj på! Det er derfor, vores tilgang er, at det her altså er en overflødig produktion.

Der har været nogle år, hvor der har været danske landmænd, der har produceret mink, og som har haft et levebrød ved det, men det er så blevet lukket ned, og fra Enhedslistens side ville vi gerne have lukket det ned mere kontrolleret – det havde også været langt billigere. Men vi fik altså en coronasituation, som vi også har måttet tage bestik af, og Enhedslisten var for den nedlukning af minkerhvervet, som blev gennemført i Danmark, men vi har ikke været for den minkerstatning, der så blev aftalt efterfølgende, men vi står gerne ved, at vi stemte for den nedlukning, og vi synes, det er rigtig ærgerligt, at det så var et midlertidigt forbud, og at der nu er nogle få landmænd, der starter op med minkerhvervet igen. Vi synes, det er en helt forkert vej at gå, og derfor er det her beslutningsforslag sådan set godt. Vi synes også, at debatten er vigtig, og vi synes, det er vigtigt at undersøge mere i forhold til at følge op på, om den her fugleinfluenza i minkbesætninger er noget, som er et større problem, og hvis ikke man måler, om det er noget, der kan blive udbredt, ved man jo ikke, om det er det. Så vi står ved nedlukningen af minkerhvervet, og vi står ved, at vi står på minkenes og dyrevelfærdens side.

Kl. 11:36

Første næstformand (Leif Lahn Jensen):

Der er en enkelt kort bemærkning fra hr. Kim Edberg Andersen. Værsgo.

Kl. 11:36

Kim Edberg Andersen (NB):

Nu har jeg længe hørt Enhedslisten komme med det her argument om, at der var fugleinfluenza i Spanien. Vi ved, at minkene, der bliver importeret fra Spanien, bliver testet, inden de kommer herop, og så tænker jeg, at vi også skal teste dem for fugleinfluenza, for så er vi da på den sikre side. Men er ordføreren uenig i, at fugleinfluenza primært er noget, der er ved fugle? Og hvis man nu finder på et stråmandsargument for at slå mink ihjel om, at de kan få fugleinfluenza, var det så ikke bedre, at Enhedslisten havde stillet sig frem og sagt, at vi skulle skyde fuglene, så vi slap for fugleinfluenza?

Kl. 11:36

Første næstformand (Leif Lahn Jensen):

Ordføreren.

Kl. 11:36

Søren Egge Rasmussen (EL):

Nu synes jeg, at man skal tage det her alvorligt. Og det er jo korrekt, at man godt kan kontrollere dyr, der bliver importeret til Danmark. Men i den sundhedsvurdering, som foreligger her, fra marts måned, er myndighederne jo inde og sige, at der sådan set godt kan komme fugleinfluenza fra danske fugle ind i en dansk minkbesætning. Og det er sådan set det, som vi også skal forholde os til. Det ikke kun et spørgsmål om at tjekke de dyr, der bliver importeret til Danmark; det er sådan set et spørgsmål om at forholde sig til, hvad det er for en risiko, vi kigger ind i.

Der vælger vi altså at tage det meget alvorligt, for fugleinfluenza er noget, som vi indtil nu mest har tænkt var noget, som kom ind i nogle fjerkræbesætninger. Så har man slået hele besætningen ned, og så har man haft styr på det, indtil det opstod igen. Og man har faktisk nogle gange været forundret over, at den smitte kunne komme ind i en besætning. Nu har vi altså at gøre med nogle minkbesætninger, hvor det er lidt mere åbne bure, selv om området er hegnet ind, og der kan altså komme fugleinfluenza ind ifølge den vurdering, der er fra danske myndigheder.

Kl. 11:37

Første næstformand (Leif Lahn Jensen):

Spørgeren.

Kl. 11:37

Kim Edberg Andersen (NB):

Svaret fra ordføreren hænger bare ikke sammen, for der er jo også minkfarme, som er indvendige, i haller. Så det hænger jo ikke sammen. Og det hænger jo heller ikke sammen med, at vi skal forbyde et erhverv på grund af fugleinfluenza, for fugleinfluenza er jo kendt – det ved vi – vi har haft det, og det kommer jævnligt i danske fjerkræbesætninger. Og derfor håndterer vi det netop. Så slår vi besætningen ned; vi sørger for, at der er en sikkerhedszone – og ikke en sikkerhedszone, som vi ændrer på, bare fordi vi ikke kan lide et bestemt erhverv, sådan at det hele kan blive slået ned.

Vi har styr på fugleinfluenza. Kan det komme i mink? Ja, men så må vi jo bare opføre os på samme måde, som vi gør der. Så den her stråmandsargumentation er dybest set det, jeg ser fra Enhedslisten: I er rigtig kede af pelsdyravl. Det er en holdning, men så stå dog ved det i stedet for at finde på sådan nogle ting.

Kl. 11:38

Første næstformand (Leif Lahn Jensen):

Ordføreren.

Kl. 11:38

Søren Egge Rasmussen (EL):

Vi står ved, at vi er imod minkavl både af dyrevelfærdsmæssige grunde, men også af folkesundhedsmæssige grunde. Og det er ikke nogen stråmand. Altså, der foreligger en rapport – jeg tror, den er på 30 sider – hvori der er sådan et fint skema, der ridser nogle procentsatser op for, hvad de forskellige risici er, og der står, at der er 1-10 pct. risiko for, at fugleinfluenza kan komme ind i en dansk minkbesætning. Og det synes vi er et advarselsskilt, som gør, at vi har endnu et argument for at være imod minkavl i Danmark.

Kl. 11:39

Første næstformand (Leif Lahn Jensen):

Så er det hr. Carl Valentin.

Kl. 11:39

Carl Valentin (SF):

Tak. Først vil jeg bare sige tak for samarbejdet om det her forslag. Jeg synes, det er en rigtig vigtig sag. Så vil jeg gerne have ordføreren til at reagere lidt på det, som hr. Kim Edberg Andersen siger. For det er jo fuldstændig absurd at stå og tale om, at fugleinfluenza er for fugle, og at vi kender det derfra, og om vi så ikke bare skal håndtere det, fordi vi jo godt kan finde ud af det med fugle.

Altså, det er jo netop det, at det har smittet mink, som man er bekymret for. For det tyder jo på, at H5N1 – højpatogen fugleinfluenza – er muteret på en måde, så den kommer tættere på at kunne smitte mennesker og potentielt smitte fra menneske til menneske, fordi mink er et individ, som genetisk minder mere om os. Så forskerne er jo netop bekymrede på det her område, fordi den nye måde, det smitter på, giver nogle faresignaler.

Synes ordføreren ikke, at det er ret vildt, at Nye Borgerlige på den måde slet ikke har forstået problematikken omkring smittespredningen blandt dyr, som kan have en høj risiko for menneskers sundhed?

Kl. 11:40

Første næstformand (Leif Lahn Jensen):

Ordføreren.

Kl. 11:40

Søren Egge Rasmussen (EL):

Selv tak for samarbejdet til SF og Carl Valentin. Omkring det her med – hvad skal man sige – ikke at tage det med fugleinfluenza alvorligt er jeg helt enig. Jeg kan godt forstå det, hvis der er nogle ordførere, der kan blive utålmodige under en lang debat. Men det her er faktisk et meget alvorligt problem, og hvis det er sådan, at fugleinfluenza kan mutere til nye varianter, som kan være smitsomme mellem mennesker og mink, tør jeg næsten ikke tænke tanken videre. For man kan jo dø af fugleinfluenza.

Så kunne der jo også ske det, at det kom ud i andre produktionsdyr, og det er jo ikke, fordi jeg synes, at grisene er vigtigere end menneskene i Danmark, men her har vi altså bare nogle konsekvenser, som kunne være ret vidtgående. Nu har vi så et begrænset minkerhverv – vi fik lukket ned – og nu har vi så en mærkelig situation, hvor man genåbner det uden årligt at tage hensyn til de risici, der er. Og det synes jeg er et alvorligt problem.

Kl. 11:41

Første næstformand (Leif Lahn Jensen):

Så har vi en kort bemærkning fra hr. Peter Kofod.

Kl. 11:41

Peter Kofod (DF):

Tak for det. Jeg bliver bare nysgerrig på Enhedslistens politik, så jeg vil spørge ordføreren: Hvad er det næste? Altså, hvis det lykkes Enhedslisten at få forbudt al pelsdyravl  i Danmark – det kunne jeg forstå var Enhedslistens politik – hvad er så det næste i landbruget, der skal forbydes? Har ordføreren sådan en dødsliste over ting, man ikke kan lide i Enhedslisten? Så er det fjerkræproduktion, eller så er det svineavl, eller hvad ved jeg. Altså, har man i Enhedslisten sådan en liste, og kan man så fortælle, hvad det er, vi skal diskutere om nogle år? Hvis man kommer igennem med det her, hvad er så det næste, man vil have ødelagt og slået ihjel?

Kl. 11:41

Første næstformand (Leif Lahn Jensen):

Ordføreren.

Kl. 11:41

Søren Egge Rasmussen (EL):

Enhedslisten er imod pelsdyravl. Det er helt klart forstået. Hvis ordføreren går tilbage og ser, hvad vi har fremsat af beslutningsforslag i Folketinget, har vi bl.a. som ét eksempel fremsat forslag om at udfase buræg. Og lige om lidt får vi en debat om halekupering af grise, som har været forbudt i EU i 28 år. Det er 95 pct. af grisene i Danmark – de 30 millioner grise, der er – som bliver halekuperet systematisk, og det lader man ligesom fortsætte.

Så det er ikke et spørgsmål om at have en dødsliste. Det er et spørgsmål om at have en liste, hvor vi kigger på, hvad det er for en dyrevelfærd, der skal forbedres. Og der kunne fremsættes mange forslag. Jeg har kun fremsat ét beslutningsforslag her i den her samling, og det er om halekupering, hvilket forhåbentlig kommer i Folketingssalen meget snart. Jeg synes, det er vildt: Man har en produktion i Sverige, hvor grise har haler. I Danmark er det de økologiske svin, der har haler, og så er der nogle nicheproduktioner, men hovedparten bliver systematisk halekuperet. Det tager vi fat i. Det er ikke et spørgsmål om at have en dødsliste. Det er et spørgsmål om at være positiv over for dyrevelfærd.

Kl. 11:42

Første næstformand (Leif Lahn Jensen):

Spørgeren.

Kl. 11:42

Peter Kofod (DF):

Tak for det. Vi kan jo sagtens tale videre om dyrevelfærd og om, hvordan vi gør noget godt for dyrevelfærden, for det ligger også os meget på sinde. Jeg bliver sådan en lille smule rolig af svaret, og det er lidt mærkeligt, men det gør jeg lidt, for jeg havde jo forventet, at så ville man have et opgør med det konventionelle landbrug, og at man ville gøre noget sådan meget vidtgående. Og der kan jeg så forstå, at når man er færdig med pelsdyravl, vil man faktisk ikke rigtig gøre mere ved landbruget. Så vil man gøre nogle ting for dyrevelfærd, og det lyder jo ikke så radikalt og ekstremistisk, som jeg egentlig havde troet at Enhedslisten ville gå til dansk landbrug. Så det overrasker mig lidt.

Kl. 11:43

Første næstformand (Leif Lahn Jensen):

Ordføreren.

Kl. 11:43

Søren Egge Rasmussen (EL):

Jamen hvis man ser på vores landbrugspolitik, går vi jo ind for, at hele landbruget skal omlægges til økologi. Det vil så medføre, at vi har halvt så mange dyr i Danmark. Og jeg glæder mig over, at vi har lavet tre finanslove, hvor vi har fået prioriteret økologi, og vi har også fået prioriteret økologi i den landbrugsaftale, som en del partier er med i, og hvor man har det som målsætning at fordoble det økologiske areal. Det bliver jo spændende, når vi skal vedtage en økologistrategi, hvordan vi arbejder videre med det. Så Enhedslisten har en omstilling af landbruget som sin politik, og det vil vi meget gerne være med til at folde ud og vedtage sammen med andre partier.

Kl. 11:44

Første næstformand (Leif Lahn Jensen):

Så siger vi tak til ordføreren. Næste ordfører er hr. Christian Friis Bach fra Radikale Venstre. Velkommen.

Kl. 11:44

(Ordfører)

Christian Friis Bach (RV):

Tak for det. Da jeg for 25 år siden købte en landejendom, hvor jeg stadig bor, var min nabo minkavler. Jeg brugte faktisk overskuddet af savsmuld i mit Stokerfyr. Det var ikke en produktionsform, jeg selv ville vælge, men det var en lovlig produktion. Min nabo var glad for sine mink. Han overholdt reglerne. Jeg har også besøgt Kopenhagen Fur og set den store omsætning og interesse og aktivitet, der var dér – et erhverv, der skabte en milliardomsætning og arbejdspladser og indkomst i Danmark. Så jeg står her ikke for at skælde ud på minkerhvervet, og jeg ser ingen anledning til det. Jeg anerkender også den dramatiske og problematiske beslutning om med kort varsel at aflive alle mink i Danmark. Den har skabt nogle meget dybe personlige udfordringer for minkavlere rundt i hele landet. Jeg mødte det selv i valgkampen. Et af de mest følelsesladede valgmøder, jeg var til, var et valgmøde, hvor der var minkavlere og ægtefæller, der græd som pisket under hele valgmødet, og det har skabt store personlige udfordringer. Det må vi anerkende. Men jeg anerkender også, at et flertal i Folketinget har tilladt, at minkerhvervet nu kan genåbne, og der er tre minkavlere, der ønsker at genstarte deres produktion.

I en verden med stigende fokus på dyrevelfærd, hvor modebranchen fravælger pels baseret på dyr i bure, hvor vi har en potentiel smittefare, og i anerkendelse af at vi skal omstille landbruget til en mere plantebaseret landbrugsproduktion, ser jeg ikke minkerhvervet som en central del af et fremtidigt dansk landbrug, og derfor stemmer vi for det her beslutningsforslag.

Men i lyset af de her udfordringer, vi har haft med minkerhvervet de sidste år, og den store politiske splittelse og de menneskelige konsekvenser, det også har haft, kunne jeg godt have tænkt mig, at vi havde fundet sammen bredt i Folketinget og var gået i dialog med minkerhvervet og havde set, om vi ikke kunne have skabt en markant styrkelse af dyrevelfærden i tråd med det, man også har gjort andre steder i Europa. Måske kunne vi have skabt et langt mindre, men mere bæredygtigt minkerhverv med langt højere dyrevelfærd.

For selv om jeg erkender, at dyrevelfærden i minkerhvervet ikke er høj nok og måske heller aldrig bliver rigtig god, så er der jo rigtig mange dyr i vores landbrug, der er i bure. Det er vilkårene i den landbrugsproduktion, vi har. Der er kæledyr, f.eks. kaniner, der henslæber mange år i små bure alene uden at kunne være sammen med artsfæller. Det er ikke god dyrevelfærd, og det er også i strid modsætning til anbefalingerne fra Dyrenes Beskyttelse. De udlever heller ikke deres naturlige adfærd.

Derfor vil jeg gerne kvittere for ministerens initiativ til at se på, om vi kan gøre noget ved dyrevelfærden i minkerhvervet. Det arbejde vil vi og jeg gerne bakke op om, og vi håber, at det måske hurtigt kunne føre til resultater, så vi måske kunne sige til de minkavlere, som nu ønsker at genstarte en produktion, at de måske kunne beholde en del af den kompensation, de kunne få stillet i udsigt, for at de helt nedlagde erhvervet, hvis de til gengæld skaber markante forbedringer af dyrevelfærden i den produktion, de ønsker at genstarte.

Så vi støtter forslaget. Vi ser gerne en permanent nedlukning af minkerhvervet, men i lyset af den politiske situation, og i erkendelse af at der ikke bliver flertal for det her forslag, så vi gerne, at vi kunne mødes på midten og finde sammen om et mindre, mere bæredygtig minkerhverv med langt højere dyrevelfærd og uden risiko for smittefare, og det vil vi fortsat arbejde for, selv om vi stemmer for det her beslutningsforslag. Tak for ordet.

Kl. 11:47

Første næstformand (Leif Lahn Jensen):

Der er et par korte bemærkninger. Den første er fra hr. Carl Valentin.

Kl. 11:48

Carl Valentin (SF):

Tak. Tak for ordførertalen, og tak også for opbakningen til forslaget. Det er vi rigtig glade for. Vi synes, det er vigtigt, at minkavl bliver fortid i Danmark. I SF har vi det egentlig lidt ligesom i Radikale Venstre: Hvis man ikke kan få et forbud, er vi selvfølgelig klar til at se på, hvordan man kan forbedre dyrevelfærden.

Jeg vil dog også sige, at jeg synes, at den måde, som ordføreren italesætter de potentielle forbedringer på, lyder lidt overdrevet, altså at man kan skabe et erhverv med markante dyrevelfærdsforbedringer, hvor dyrene har markant bedre vilkår. Altså, er sandheden ikke i virkeligheden lidt, at hvis man sørger for det, altså markante forbedringer, så lukker det?

Kl. 11:48

Første næstformand (Leif Lahn Jensen):

Ordføreren.

Kl. 11:48

Christian Friis Bach (RV):

Tak for spørgsmålet, og også tak for beslutningsforslaget, som vi som sagt bakker op om. Jeg tror, det er en rigtig iagttagelse, at markante forbedringer af dyrevelfærden ville føre til, at erhvervet ville lukke ned på sigt. Det har vi set i andre europæiske lande. Men hvis man nu kunne overtale en stribe lande, altså endnu flere lande, til at gå den vej, kunne det godt være, at der kunne udformes et bæredygtigt minkerhverv med meget bedre dyrevelfærd. Det kan man ikke udelukke.

Jeg synes bare, det er den rigtige vej at gå – også set i lyset af den politiske splittelse og de menneskelige omkostninger, som nedlukningen har haft – hvis man kunne samles om det og sikre et mindre og mere bæredygtigt minkerhverv med langt bedre dyrevelfærd. For det har haft store menneskelige omkostninger, og det har været noget, der har splittet os politisk. Den vej så jeg gerne vi gik i fællesskab, og det vil jeg fortsat arbejde for. Men tak for spørgsmålet og for beslutningsforslaget.

Kl. 11:49

Første næstformand (Leif Lahn Jensen):

Spørgeren.

Kl. 11:49

Carl Valentin (SF):

Så vil jeg bare afslutningsvis sige, at jeg ser frem til samarbejdet om at sikre bedre dyrevelfærd i minkproduktionen. Jeg tror ikke så meget på, at vi kan sikre nogle vilkår, der gør, at SF på nogen måde kan acceptere produktionen. Men vi er også glade for ministerens initiativ og ser frem til forhandlingerne om det.

Kl. 11:50

Første næstformand (Leif Lahn Jensen):

Ordføreren.

Kl. 11:50

Christian Friis Bach (RV):

Tak for det. Jeg har selv haft alt fra kaniner og høns og alskens dyr i mit liv, og man kan jo gøre ting, hvor man, når man så ser på dyrene, iagttager en adfærd, der er langt mere naturlig og i overensstemmelse med dyrenes egne behov. Jeg ved ikke, om man kan lægge tre minkbure sammen og skabe nogle rum, som minkene i højere grad kunne leve i. Man kunne gøre et eller andet; der må være iagttagelser fra udlandet og forskningsresultater, som vi kunne benytte. Jeg siger heller ikke, det er muligt, men i lyset af at vi ikke får vedtaget et forbud, vil jeg arbejde for, at vi går den vej.

Kl. 11:50

Første næstformand (Leif Lahn Jensen):

Så er det hr. Torsten Schack Pedersen.

Kl. 11:50

Torsten Schack Pedersen (V):

Tak for det. I en af de tidligere debatter sagde den daværende radikale ordfører: »Vi er selvfølgelig fra radikal side optaget af både dyrevelfærd og bæredygtighed. Jeg er af det indtryk, at minkavlen herhjemme foregår på et betryggende niveau, reglerne bliver overholdt, minkene er, mener jeg, i betydelig grad tilpasset et liv i fangenskab ... Desuden er det en ganske bæredygtig produktion. Foderet er affald fra slagte- og fiskeindustrien, og der er jo altså til overflod et meget veldokumenteret WelFur-program, som jo altså både er gennemskueligt, og som også bliver overholdt. Så alt i alt synes jeg, at man, industriens størrelse taget i betragtning, ikke skal forbyde minkavl herhjemme. Jeg synes, at det foregår på betryggende vilkår, og vi støtter ikke forslaget fra radikal side.« 

Hvad har ændret sig hos Radikale Venstre, siden vi diskuterede et forbud mod minkavl i Danmark, hvor det, jeg læste op her, var meldingen fra den daværende radikale ordfører, og så til de relativt nye tanker, må jeg sige, fra den nuværende radikale ordfører?

Kl. 11:51

Første næstformand (Leif Lahn Jensen):

Ordføreren.

Kl. 11:51

Christian Friis Bach (RV):

Tak for spørgsmålet og den grundige gennemlæsning af tidligere radikale standpunkter. Jeg mener, at hele starten på min tale afspejlede præcis det samme synspunkt. Jeg gik ikke herop for at skælde ud på minkerhvervet. Jeg var nabo til en minkavler; jeg har besøgt Kopenhagen Fur; jeg har set et erhverv, der var lovligt og skabte indkomst, arbejdspladser og havde en relativt god dyrevelfærd, i forhold til hvad der foregik andre steder i verden. Jeg vil gerne forsvare det erhverv og sige, at det står vi ved.

Men i lyset af en nedlukning, i lyset af en udvikling i dyrevelfærd, en modebranche, der fravælger skind produceret af dyr i bure, en potentiel smitterisiko, og i forhold til hvor vi står i dag, mener vi, at det havde været fornuftigt at have taget det sidste skridt og nedlukket minkerhvervet, som jeg ikke ser som en fremtidig central produktionsform i dansk landbrug. Så det var det synspunkt, jeg fremførte – men også et synspunkt, der handlede om, at kunne vi skabe yderligere bæredygtige udviklinger og øget dyrevelfærd i minkerhvervet, ville vi også bakke op om det.

Kl. 11:52

Første næstformand (Leif Lahn Jensen):

Spørgeren.

Kl. 11:52

Torsten Schack Pedersen (V):

I den aftale, et bredt flertal i Folketinget indgik den 25. januar 2021, om erstatning til minkavlerne og følgeerhverv står der, at når det igen var muligt og sundhedsfagligt forsvarligt at drive minkavl i Danmark, skulle avlerne have mulighed for at genoptage det. Det er en aftale, Radikale Venstre er en del af. Det betyder, at når De Radikale stemmer for det her, går man jo imod sin egen aftale. Fortryder man, at man indgik den aftale, eller hvad mener De Radikale der skal ske i forhold til forståelsen af den aftale, vi indgik den 25. januar 2021?

Kl. 11:53

Første næstformand (Leif Lahn Jensen):

Ordføreren.

Kl. 11:53

Christian Friis Bach (RV):

Jeg mener, at hr. Torsten Schack Pedersen kommer fra et parti, der har skiftet synspunkt adskillige gange i løbet af det sidste halve år. Det er bare en iagttagelse. Tilsvarende har der været en dialog i vores parti, hvor både vores landsmøde, vores hovedbestyrelse og vores gruppe har set på den nye situation, der er, i kraft af at man nu har nedlukket minkerhvervet eller aflivet alle mink i Danmark, og så taget det synspunkt, at så giver det måske ikke mening at genåbne det, og derfor kunne vi lige så godt udbetale kompensationen og lukke erhvervet, som ikke er en central del af det fremtidige danske landbrug. Så det er der, vi står. Men jeg står her ikke for at skælde ud på minkerhvervet, tværtimod. Tak.

Kl. 11:54

Første næstformand (Leif Lahn Jensen):

Så siger vi tak til ordføreren. Der er ikke flere bemærkninger, og så er den næste ordfører hr. Peter Kofod, Dansk Folkeparti.

Kl. 11:54

(Ordfører)

Peter Kofod (DF):

Tak til forslagsstillerne for at fremsætte det her forslag. Det er jo et forslag, der i det store og hele har været diskuteret før i Folketinget, og derfor er der nok heller ikke så mange nye positioner i den her debat. Det er der heller ikke fra Dansk Folkepartis side. Vi har tænkt os at stemme nej til det her forslag.

Den egentlige skandale – det, som Folketinget i virkeligheden burde diskutere – er jo, hvorfor vi, så lang tid efter at det her erhverv er blevet lukket ned, stadig væk ikke har fået sat det økonomiske punktum, så de her mennesker, minkavlerne, kan komme videre. Der har været nogle enorme menneskelige konsekvenser forbundet med nedlukningen af det her erhverv. Hvis man er i tvivl, kan man jo gå tilbage og se nogle af de videosekvenser, hvor avlere, der har brugt, ja, for nogle af dem flere generationer på at forædle de her dyr og de her skind, grædende må stå og slå deres avlsdyr ihjel. Det var enormt smertefuldt at se på. Derfor skylder det her Folketing også, at det bliver lukket ned på en ordentlig måde, i hvert fald det økonomiske spor i det, så man sørger for, at de her mennesker kan komme videre.

Derfor er jeg også glad for ministerens tilkendegivelse fra talerstolen, da vi startede. Det er selvfølgelig noget, vi i Dansk Folkeparti vil holde nøje øje med, men jeg er glad for, at ministeren var så konkret om, at der skulle ske noget, og at der skulle ske noget snart. Det synes jeg var rigtig godt.

I forhold til beslutningsforslaget og det indholdsmæssige i beslutningsforslaget er det jo bare sådan, at der er en global efterspørgsel på de her skind og de her produkter, der bliver produceret. Det er noget, man producerer, fordi der er nogle, der gerne vil købe det og betale en høj pris for de her varer. Så kan Folketinget jo diskutere, om det er en produktion, vi ønsker i Danmark, eller om det er en produktion, vi ønsker skal ligge alle mulige andre steder. For produktionen forsvinder ikke – ikke før efterspørgslen forsvinder. Så det er jo egentlig bare det spørgsmål, man kan tage op, og vi er glade for dansk landbrug i Dansk Folkeparti. Derfor har vi heller ikke noget problem med, at den her produktion finder sted i Danmark, og derfor kan vi ikke støtte beslutningsforslaget.

Når det så er sagt, blev jeg stærkt opmuntret af at høre nogle af de ting, som Enhedslistens ordfører bragte på bane om dyrevelfærd. For jeg mener jo stadig væk, at der faktisk er mange ting, man kan gøre på alle mulige områder på dyrevelfærdsområdet. Der var en af de tidligere ordførere, der blev spurgt: Hvad er den vigtigste mærkesag, når det kommer til dyrevelfærdsområdet, for jer? Jeg syntes, det var et godt spørgsmål, for det fik mig selv til at sidde og tænke over, hvad mine prioriteter egentlig var, hvis jeg skulle få det spørgsmål, når jeg kom herop. Der er jo så meget, vi i virkeligheden skal have taget fat på, når det kommer til dyrevelfærdssager – hele myndighedsdelen, altså den del, der ligger hos politiet i flerårsaftalen, som vi i Dansk Folkeparti gerne ser udbygget yderligere. Der er dyretransporter, og der er alt det, der knytter sig til økologi, hvor DF jo har været bannerfører i blå blok for, at man skulle udvide nogle af de ordninger, der har været for økologi, netop fordi det i nogle tilfælde giver bedre dyrevelfærd. Der synes vi, at danskerne skal have mulighed for at træffe så mange gode valg som overhovedet muligt, når de køber ind, så de kan gøre noget godt for at støtte dyrevelfærden.

Men vi kan altså ikke støtte det beslutningsforslag, der ligger her. Tak for ordet.

Kl. 11:58

Første næstformand (Leif Lahn Jensen):

Der er lige en enkelt kort bemærkning fra hr. Søren Egge Rasmussen. Værsgo.

Kl. 11:58

Søren Egge Rasmussen (EL):

Jeg har godt noteret mig, at Dansk Folkeparti i nogle sager prioriterer dyrevelfærd, og det synes jeg er rigtig godt, og jeg kan så konstatere, at Dansk Folkeparti forud for folketingsvalget har svaret på Dyrenes Beskyttelses spørgeskemaundersøgelse. De har godt nok ikke svaret på alle spørgsmål, men der kom man alligevel frem til, at man ville have højere straffe for vanrøgt af dyr; man ville have en mulighed for for evigt at tage retten til at holde dyr fra folk, som er dømt for vanrøgt, og man ville have, at forholdene for produktionsdyrene skulle forbedres.

Så jeg ser meget frem til, at Dansk Folkeparti skal modtage Enhedslistens forslag om for alvor at gøre noget mod halekupering af grise i Danmark, og at vi får den debat i Folketinget om vores beslutningsforslag. For jeg er helt enig med ordføreren i, at der kan gøres langt mere. Minkerhvervet er en lidt speciel produktion, men der er jo nogle andre produktionsdyr, som man har, fordi man ønsker at have nogle fødevarer, og der er der sådan set forbedringer, der skal gennemføres. Så tak for det tilsagn.

Kl. 11:59

Første næstformand (Leif Lahn Jensen):

Ordføreren.

Kl. 11:59

Peter Kofod (DF):

Vi ser også frem til debatten. Det kan være, at det bliver min partifælle fru Pia Kjærsgaard, der som dyrevelfærdsordfører kommer til at tage den debat. Men det glæder vi os absolut også til. Det er jeg sikker på.

Kl. 11:59

Første næstformand (Leif Lahn Jensen):

Der er ikke flere korte bemærkninger, så tak til ordføreren. Og den næste ordfører er fru Helene Liliendahl Brydensholt fra Alternativet. Velkommen.

Kl. 11:59

(Ordfører)

Helene Liliendahl Brydensholt (ALT):

Det her forslag handler ikke bare om mink; det handler også om vores dyresyn, og det handler om, hvordan vi behandler dyr helt generelt. Som mennesker har vi kollektivt bestemt, i hvert fald et flertal, at vi er hævet over andre dyr, og vi har delt de dyr, som vi primært råder over, op i to kategorier, hvilket jeg også nævnte tidligere. Vi har de nuttede kæledyr eller familiedyr, som vi behandler sådan lidt mere som individer – vi giver dem navne, vi fodrer dem et par gange om dagen, og vi kæler også lidt med dem, når de ligger på skødet i sofaen. Og så har vi produktionsdyrene, forsøgsdyrene osv., og de bliver primært behandlet som objekter – de er produkter – og vi behandler dem lidt, som vi nu synes vi har lyst til som mennesker. Man må sige, at der er stor forskel på, hvordan vi behandler de to kategorier af dyr. Minken har vi så placeret i den kategori, som jeg her kalder produktionsdyr, sammen med grise, høns og andre dyr i landbruget, og de her dyr i landbruget bliver som regel holdt i bure, og det er jo også tilfældet med mink, som vi har slået fast her i dag.

I Alternativet ønsker vi at få alle dyr ud af burene, men nu handler det her forslag så om mink i bur, så det vil jeg holde mig til at tale om nu. Vores dyrevelfærdslov er i en klasse for sig, og vi kan faktisk virkelig være stolte af den. Problemet er dog, at den ikke er implementeret i minkproduktionen. Den kan ikke implementeres, for minkavlens grundlæggende rammer er ikke i stand til at sikre minkens naturlige behov og rummer derfor i strid med vores lovgivning daglig lidelse og angst.

Vi står med mink i dag nøjagtig det samme sted, som vi gjorde med burrævene i 2009. De fleste danskere er nået til den erkendelse, at det ikke er etisk forsvarligt at holde mink i bur. Derudover er det slået fast med syvtommersøm af Folketinget selv, at det heller ikke er samfundsmæssigt forsvarligt at holde mink i bur i en tid, hvor zoonoser og pandemier truer vores folkesundhed og begge dyrkes og fremmanes af den måde, som vi holder dyr på.

Et hurtigt blik på europakortet med en oversigt over de lande, der har forbudt og udfaset pelsdyravl, udstiller Danmark som det, vi er blevet til. Vi er blevet til et land, der på alle mulige måder udnytter og piner dyr for økonomisk vinding og mod bedre vidende nægter at omstille sig, mens resten af verden tømmer bure og laver ny lovgivning for pelsproduktion. Danmark lader til at have et værdifællesskab med både Rusland og Kina, hvad angår dyrevelfærd, og det gør jo ondt at komme til den erkendelse.

Mink er territoriale dyr – den eneste af den slags, som vi stadig har i bur i Danmark. De har svømmehud mellem tæerne, og vi holder dem hele deres liv i bure, hvor de går på metaltremmer, og det er som at sætte en fugl i bur. En fri mink vil have flere kvadratkilometer, et stort territorium, hvor den lever alene og boltrer sig i åer og floder. Minken har ikke tilpasset sig et liv i bur, og det ses jo tydeligt, når de slipper fri og lever fint i den danske natur. Men frislupne mink er en katastrofe for dansk natur, hvor de gør et stort indhug i vores fugle og vores padder. Det er afstumpet at forestille sig, at et dyr kan leve et helt liv på en plads, der svarer til to opslåede aviser, og kunne udfolde sin natur og trives der.

Jeg er ikke tvivl om, at vi får et forbud mod mink og pelsdyrproduktion før eller siden; det er bare et spørgsmål om tid. Vi kan tage den beslutning i Danmark – det kunne vi gøre ved at stemme for det her forslag – men det vil på et eller andet tidspunkt også blive besluttet på EU-plan; det er jeg ikke i tvivl om.

Så kære Folketing, dem af jer, der er tilbage, lad os nu gøre det rigtige og ikke starte den uetiske minkproduktion op igen. Tak.

Kl. 12:03

Første næstformand (Leif Lahn Jensen):

Der er indtil videre en enkelt kort bemærkning, og den er fra hr. Carl Valentin.

Kl. 12:03

Carl Valentin (SF):

Jeg vil bare sige tak til ordføreren for at være med til at fremsætte det her forslag. Jeg synes, det er godt, at vi kan fremsætte det sammen i SF, Alternativet og Enhedslisten. Og så også tak for en rigtig god tale. Jeg synes, det er vigtigt at reflektere over, hvordan vi behandler andre arter, og særlig også det, som ordføreren var inde på med vores syn på dyr, i forhold til at familiedyr og det, vi kalder produktionsdyr, bliver behandlet så forskelligt, til trods for at det egentlig er ret svært sådan at udpege, hvad det er for nogle karakteristika ved de her dyr, der gør, at nogle af dem må komme i bur og nogle af dem skal have nogle helt andre og meget bedre vilkår. Så tak for at sætte fokus på det. Jeg håber at vi sammen i hvert fald som minimum kan presse regeringen til, at vilkårene for de her mink bliver en lille smule bedre. På lang sigt skulle vi gerne have forbudt den her produktion helt.

Kl. 12:04

Første næstformand (Leif Lahn Jensen):

Ordføreren.

Kl. 12:04

Helene Liliendahl Brydensholt (ALT):

Jamen jeg siger selv tak – og tak til hr. Carl Valentin for at tage initiativ til at fremsætte forslaget og invitere os to andre partier med til det. Jeg håber også, når nu forslaget ser ud til at blive nedstemt, at vi i det mindste kan forbedre velfærden for minkene og give dem 1 m² mere at være på. Men hvad er det egentlig værd for en mink? Altså, det er lidt nedslående for mig, hvis det er der, vi ender med det her. Hvis det kun er tre virksomheder, der åbner op igen, hvorfor dælen får vi ikke bare lukket erhvervet ned? Det bliver jeg lidt nedslået over, men det er da dejligt, at vi er fire partier, der kan se, at det vil give mening at lukke ned for det.

Kl. 12:05

Første næstformand (Leif Lahn Jensen):

Der er ikke flere korte bemærkninger, så vi siger tak til ordføreren. Den næste ordfører er hr. Kim Edberg Andersen fra Nye Borgerlige.

Kl. 12:05

(Ordfører)

Kim Edberg Andersen (NB):

Jeg kan lige så godt trække plastret af med det samme og sige, at vi i Nye Borgerlige ikke kommer til at støtte forslaget, og det har sin baggrund i, at det er et dårligt forslag. Så det kommer vi ikke til at bakke op om. Men jeg vil selvfølgelig gerne snakke om dyrevelfærd for både produktionsdyr og kæledyr, og så vil jeg håbe, at venstrefløjen er lige så åben over for at snakke om dyrevelfærd, når det handler om prestigeprojekter med fritgående køer, der ikke skal fodres, fordi vi skal have mere fri natur. Lad os også snakke om dyrevelfærd på det område – det kommer vi til at gå positivt ind i.

Hvis forslagsstilleren havde sagt, at man var imod pelsproduktion, så kunne vi have taget den diskussion, for der kunne faktisk godt være noget helt fornuftigt i den del. Men det, jeg har hørt forslagsstilleren have fokus på, er sundhed – det er fugleinfluenza, der smitter i Spanien, som så gør, at vi må forvente, at vi alle sammen bliver smittet med fugleinfluenza. Den præmis køber jeg ikke ind på – det gør jeg ikke – men jeg er jo et positivt menneske, der gerne vil komme forslagsstilleren i møde, så lad os da endelig snakke om f.eks. at regulere sælerne, som smitter med sælorm, der går i torsken, og som også bliver fundet i mennesker. For det er jo det, vi snakker om; det er jo menneskelig sundhed. Så der går jeg ud fra, at Enhedslisten, SF, Alternativet og Radikale, når jeg kommer til at lave et beslutningsforslag, nu går ind for at regulere de her sæler, for det er jo menneskelig sundhed, vi snakker om.

Det har været en lang debat, som kunne have været meget mere ideologisk, hvis vi kunne have snakket om nogle fornuftige ting, og jeg vil også meget gerne snakke om velfærd for minken. Lad os få et fagligt grundlag for det, og lad os da endelig snakke om det. Men at sammenligne de mink, der er i bure nu, med de vilde mink, svarer lidt til at tage en ulv og sammenligne den med en golden retriever eller en puddelhund, for der er foregået en selektiv avl igennem generationer; det er ikke de samme typer dyr. Vi har dyrlæger, der undersøger dem og siger god for, at de har det godt, og hvis der er noget, der ikke bliver gjort godt nok der, så lad os tage en diskussion om det. Jeg stoler på vores dyrlæger, når de siger, at minkene bliver behandlet forsvarligt, så det må jeg jo læne mig op ad. I kender alle sammen min mailadresse, så hvis I har noget, jeg skal se, om, at der er en masse dyrlæger, der er uenige i det, så lad os da tage den diskussion.

Indtil videre kommer vi til at fortælle jer ret klart, at det, der er vigtigst i forhold til minkavl lige nu, er, at vi får betalt regningen for at have taget folks minkproduktion fra dem – det ville klæde Folketinget at sørge for det – og det her forslag kommer vi naturligvis ikke til at bakke op om.

Kl. 12:07

Første næstformand (Leif Lahn Jensen):

Så er det hr. Carl Valentin.

Kl. 12:07

Carl Valentin (SF):

Ordføreren lagde ud med at sige, at vi har fokuseret meget på sundhed, og at det, hvis vi i stedet havde snakket lidt om pelsproduktion, havde været en lidt anden debat. Det synes jeg er mærkeligt, for vi har da talt enormt meget om dyrevelfærd i pelsproduktionen i den her debat, og det er da en kæmpe del. Det sundhedsmæssige er vigtigt, men det er dyrevelfærd i allerhøjeste grad også.

Men skulle jeg forstå det på den måde, at Nye Borgerlige egentlig åbner for muligheden for at udfase pelsproduktion sådan mere bredt, så vi stopper med at have pelsdyravl? Den her produktion er jo kendt for, at dyrene har meget, meget lidt plads og står i de her bure hele deres liv under ikke særlig gode vilkår, må man bare sige.

Kl. 12:08

Første næstformand (Leif Lahn Jensen):

Ordføreren.

Kl. 12:08

Kim Edberg Andersen (NB):

Nej, du kan høre, at Nye Borgerlige siger, at vi skal tage dyrevelfærd alvorligt, og hvis ordføreren mener, at de danske dyrlæger, der kontrollerer minkavlerne, alle sammen kommer med forkerte konklusioner, så må I jo dokumentere det. Indtil videre har vi fastsat et regelsæt, og det ved jeg at de minkavlere, jeg kender til, overholder. Jeg er ikke imod pelsdyravl, jeg er ikke imod produktionsdyr. Det er jeg ikke. De skal behandles ordentligt, og hvis der er noget, der viser, at de ikke bliver behandlet ordentligt, så må vi jo kigge på det som Folketing. Lad os da endelig behandle vores produktionsdyr ordentligt. Og vi kan jo eventuelt også begynde at behandle heste og køer på Mols ordentligt. Den diskussion vil jeg også meget gerne tage.

Kl. 12:09

Første næstformand (Leif Lahn Jensen):

Vi skal lige huske på, at vi ikke bruger direkte tale. Men så er det hr. Carl Valentin for anden korte bemærkning.

Kl. 12:09

Carl Valentin (SF):

Jeg synes, det er noget vrøvl, når ordføreren siger om de danske dyrlæger, at man ikke stoler på dem og deres vurdering derude. Altså, dyrlægerne er jo ikke ansat til at lave dyrevelfærdslovgivning, men til bl.a. at tjekke, om vilkårene er i orden. Og man finder også masser af eksempler på dårlige sager ude i minkproduktionen. Nu er der praktisk talt ikke nogen længere, men da den var der, havde man eksempler på bidsår og mink, som udfører en stereotyp adfærd, altså at de bevæger sig på en mærkelig måde, fordi de er frustreret over at have så lidt plads. Er det ikke noget, der bekymrer ordføreren?

Kl. 12:09

Første næstformand (Leif Lahn Jensen):

Ordføreren.

Kl. 12:09

Kim Edberg Andersen (NB):

Dyrevelfærd bekymrer os altid, og det er jo dejligt, at ordføreren selv siger, at dyrlægerne faktisk holder øje med, om der sker noget, så de kan se, om der sker skader på dyrene, eller om de har det skidt. Så lad os da endelig tage en snak om, om regelsættet for at holde mink til pelsproduktion i Danmark er problematisk. Indtil nu har det jo været en branche, hvor det nærmest er gået den anden vej, og hvor det er gået frit igennem i flere generationer. Så mon ikke det her bare bunder i en ideologisk kamp mod pels.

Kl. 12:10

Første næstformand (Leif Lahn Jensen):

Der er ikke flere korte bemærkninger. Vi siger tak til ordføreren. Så er det ordføreren for forslagsstillerne, hr. Carl Valentin fra SF. Velkommen.

Kl. 12:10

(Ordfører for forslagsstillerne)

Carl Valentin (SF):

Tak for ordet. I dag giver vi den danske regering en unik mulighed, en mulighed for at stoppe den kortsigtede, uforståelige, uansvarlige og uetiske beslutning om at åbne dansk minkavl igen. Stemmer regeringen for det her forslag om at gøre forbuddet mod minkavl permanent, som vi i Socialistisk Folkeparti har fremsat sammen med Enhedslisten og Alternativet, så lover jeg til gengæld, at ministeren ikke kommer til at høre ét ord fra mig om hverken fodslæberi, hykleri, zigzagkurs eller noget som helst andet. For det er ingen skam at blive klogere, og selv om beslutningen om at lukke produktionen skulle have været taget for mange år siden, er det aldrig for sent at gøre det rigtige.

Ser jeg realistisk på det, også ud fra debatten i dag, så er der dog ikke meget, der tyder på, at Socialdemokratiet, Venstre og Moderaterne vender på en tallerken og lytter til hverken SF, Danmarks Naturfredningsforening, Dyrenes Beskyttelse eller andre aktører i den her sag. Nej, på grund af minksagen, som har fyldt så meget, er minkavl blevet til symbolpolitik, der har gjort regeringstoppen uimodtagelig over for rationelle argumenter om dyrevelfærd og miljø, og det er altså trist at være vidne til. Men fordi jeg mener, at det er vigtigt, at dyrene har en stemme her på Christiansborg, fordi jeg mener, at miljøet skal sættes over profitten, og fordi jeg mener, det er en skændsel, at borgerne nu skal til at betale for en genopstart af minkavl i Danmark, når man nu endelig var blevet fri, så jeg har nu alligevel tænkt mig at udfolde, hvorfor SF og jeg mener, at vi bør skrive minkavl ind i historiebøgerne og lade det blive dér for altid.

For når det kommer til behandlingen af andre arter, er vi etisk inkonsistente i Danmark. Lad mig give et eksempel. I Danmark er det ulovligt at spærre en ræv permanent inde i et bur for at flå den for dens pels, men gør man det samme med en chinchilla, er det helt okay. I Danmark har opdræt af harer i enhver form for anlæg, herunder bure, været forbudt siden 1997. Vil man spærre en kanin inde på samme måde, er der dog ikke nogen minimumsstandarder. I Danmark vil vi udfase buræg – det er uetisk at putte høns i bure, lyder det – men samtidig genstarter vi aktivt minkavl. Mink må gerne spærres inde i bure, må man forstå. Uanset om man går ind for permanent indespærring af uskyldige dyr eller ej, må man erkende, at vores regler på det her område er dobbeltmoralske, og at de ikke giver mening.

Hvad der til gengæld giver mening og er etisk konsistent, er at sige, at dyr ikke skal tilbringe hele deres tilværelse i et lillebitte bur. Det er uetisk, og det hører fortiden til, og når det kommer til mink, som vi debatterer i dag, så er det uetisk af en hel række af grunde. Mink er solitære dyr. De kan altså bedst lide at være alene. Alligevel står de tusindvis tæt sammen, op og ned ad hinanden i produktionen. Mink er territoriale dyr, der i naturen bevæger sig over kæmpestore områder. Et bur kan aldrig leve op til deres behov. Mink er aktive rovdyr med svømmehud mellem tæerne, de lever både til lands og i vand. Intet bur kan tilnærmelsesvis give dem muligheden for at røre sig på den måde, som en mink har behov for. Og det er da også derfor, at regeringens rådgivende organ Det Dyreetiske Råd i deres seneste udtalelse klart har sagt, at hold af mink i de eksisterende bure ikke er acceptabelt. Det er regeringen tydeligvis ikke enig i. Men det er til gengæld 1,7 millioner borgere i Europa, der aktivt har skrevet under for at få forbudt pelsdyravl en gang for alle. Næsten 60.000 af de her underskrifter kommer altså fra lille Danmark, og det er mere, end hvad der skal til for at få fremsat et borgerforslag. Så også en tak til jer her fra SF – en tak til alle de mennesker, der har skrevet under.

Kl. 12:15

At så mange borgere har skrevet under, er ikke bare bemærkelsesværdigt; det bør også have betydning for Danmarks overvejelser om at genstarte produktionen, for de mange underskrifter kan ende med at betyde, at minkproduktion bliver forbudt i hele EU inden for en overskuelig årrække, og eftersom mange lande allerede har forbudt det, er det ret sandsynligt, at det kommer til at ske, fordi de lande jo nok vil bakke op om et europæisk forbud. Det er jo altså lande som Østrig og Holland, og der er også lande som Kroatien og Slovenien, Italien, Frankrig, Estland, Norge og mange andre, som har besluttet at forbyde minkavl, og der er en kæmpe folkelig bevægelse imod det.

Men ikke nok med det: Et EU-forbud mod minkavl kan også komme ad en anden vej. Ifølge Fødevareministeriet selv er der nemlig risiko for eller chance for, om man vil, at mink kommer på listen over ikkehjemmehørende invasive arter og dermed bliver forbudt at opdrætte i EU af hensyn til den store skade, som de forvolder på naturen, når de slipper ud. Og ifølge Fødevareministeriet kan det altså allerede ske fra år 2024, dvs. næste år. Det betyder altså, at regeringen lige nu genstarter en produktion, der om få år risikerer at skulle nedlægges igen. Og det bliver værre endnu. Man tillader nemlig ikke bare produktionen at starte igen, nej, man beder ligefrem skatteborgerne om at betale for opstarten med opstartsbonus til minkavlerne og skattefinansiering af hovedparten af de smitteforebyggende tiltag. Det er altså absurd, og det kan enhver med øjne i hovedet se.

Jeg må også sige, at det faktisk overrasker mig, at corona ikke har gjort Folketinget klogere, når det kommer til zoonotiske sygdomme – altså sygdomme, der spreder sig mellem dyr og mennesker – for når regeringen genåbner minkavl, gør den det, til trods for at vi ved, at minkavl giver optimale vilkår for smittespredning. Den gør det, til trods for at højpatogen fugleinfluenza, H5N1, altså den ekstremt farlige fugleinfluenza, er konstateret hos mink i Spanien, og det har skabt stor bekymring i forskningsmiljøet, fordi man er bange for, at den på et tidspunkt bliver bedre til at smitte mennesker og potentielt også fra menneske til menneske, hvilket ville være katastrofalt, fordi dødeligheden er så høj.

Man starter det også op, til trods for at FN's miljøprogram har udpeget intensiv animalsk produktion, f.eks. netop minkavl, som en af de helt store risici i forhold til udviklingen af fremtidige pandemier. Og vores egen SSI-direktør, Henrik Ullum, sagde i dag i forbindelse med 3-årsdagen for nedlukningen af Danmark her forleden, at dyrehold udgør en væsentlig risikofaktor for fremtidige pandemier. Jeg synes, man burde lytte lidt mere til eksperterne og overveje, om det her virkelig er vejen at gå, og om det er en risiko, der er værd at tage.

Jeg kunne snakke længe om, hvor meget regeringen er på vildspor her, men summa summarum er, at det, at man kan synes, at pelsfrakker til overklassen er så vigtigt, at man vil se stort på sundhedsrisiko, naturskade, miljøforurening og horribel dyrevelfærd, simpelt hen rækker ud over min fatteevne. Og jeg kan garantere, at jeg vil fortsætte kampen for naturen, for menneskers sundhed og for dyrene, indtil alle bure er tomme. Tak for ordet.

Kl. 12:19

Første næstformand (Leif Lahn Jensen):

Der er en enkelt kort bemærkning, og det er fra hr. Torsten Schack Pedersen.

Kl. 12:19

Torsten Schack Pedersen (V):

Tak for det. Jeg vil gerne vende tilbage til den aftale, vi indgik den 25. januar 2021, der som bekendt indeholdt en dvaleordning. Det vil sige, at da SF indgik aftalen, var SF indforstået med, at minkavl skulle være tilladt i Danmark igen. Dengang var det forventet, at det ville være fra den 1. januar 2022, men der kom så anbefalinger, som gjorde, at vi forlængede det yderligere, og det kan jeg forstå at SF ikke var en del af. Hvordan ser SF sit ansvar for aftalen fra den 25. januar 2021, når SF mener, at man ikke skal leve op til det, der var intentionen, nemlig at minkavl skulle være tilladt, når der var sundhedsfagligt forsvarligt?

Kl. 12:20

Første næstformand (Leif Lahn Jensen):

Ordføreren.

Kl. 12:20

Carl Valentin (SF):

Vi har aldrig ment, at det skulle blive tilladt igen, og det har vi været fuldstændig åbne om i hele processen. Og jeg mener, at noget af det, vi faktisk fik sikret i den aftale, var at sørge for, at dvalemodellen blev så uattraktiv, at meget få ville vælge den. Det betyder heldigvis nu, at det er meget få minkavlere, der starter igen, og det er jeg glad for, for det er godt for naturen, det er godt for dyrene, og det er godt for vores sundhed. Men det, der konkret står i aftalen, som der bliver henvist til, er jo altså:

»Det skal være muligt for de avlere, der ønsker at blive i minkavlererhvervet, at lægge deres produktion i dvale til og med 31. december 2021, indtil det igen er muligt og sundhedsfagligt forsvarligt at drive minkavl i Danmark.«

Da jeg skrev under på det, ville det efter min bedste vurdering ikke pr. 1. januar 2022 være sundhedsmæssigt forsvarligt at åbne minkerhvervet igen. Jeg vurderede simpelt hen ikke, at var sandsynligt, og det var det heller ikke. Så valgte Socialdemokratiet så at gå uden om SF som aftaleparti og udvide dvaleordningen sammen med højrefløjen, så man alligevel gav mulighed for, at man kunne starte op igen i fremtiden, men det har vi stemt imod i Finansudvalget, og vi synes, det var en forkert beslutning, og det har vi syntes hele vejen igennem.

Kl. 12:21

Første næstformand (Leif Lahn Jensen):

Spørgeren.

Kl. 12:21

Torsten Schack Pedersen (V):

Så skal jeg bare forstå, hvad SF så mener konsekvensen er af, at der blev lavet den aftale, der forlængede dvaleordningen. Er SF stadig væk en del af den her aftale, eller mener SF, at man på baggrund af forlængelsen ikke længere er en del af aftalen? Jeg spørger simpelt hen bare af nysgerrighed for at forstå konsekvensen af den forlængelse, som ganske rigtigt blev lavet efter aftalen den 25. januar 2021.

Kl. 12:21

Første næstformand (Leif Lahn Jensen):

Ordføreren.

Kl. 12:21

Carl Valentin (SF):

Vi er så afgjort en del af aftalen, og det er meget vigtigt for os, for den aftale handler jo om erstatning til minkavlerne. Det er det, som aftalen går ud på. Og for Socialistisk Folkeparti har det været sådan hele vejen igennem, at når vi nu også meget aktivt argumenterede for, at man skulle lukke dansk minkavl, så skulle vi selvfølgelig også være med til at sørge for en erstatning til de mennesker, som blev ramt af det. Det synes jeg er helt åbenlyst og vigtigt. Så kan man diskutere niveauet, men vi syntes, det var vigtigt at sikre en erstatning til minkavlerne, og derfor var vi med i den aftale, og derfor er vi selvfølgelig også fortsat med i den. Det er klart.

Kl. 12:22

Første næstformand (Leif Lahn Jensen):

Der er ikke flere korte bemærkninger, så vi siger tak til ordføreren.

Da der ikke er flere, som har bedt om ordet, er forhandlingen sluttet.

Jeg foreslår, at forslaget til folketingsbeslutning henvises til Miljø- og Fødevareudvalget. Hvis ingen gør indsigelse, betragter jeg dette som vedtaget

Det er vedtaget.

Kl. 12:22

Meddelelser fra formanden

Første næstformand (Leif Lahn Jensen):

Der er ikke mere at foretage i dette møde.

Folketingets næste møde afholdes i morgen, fredag den 17. marts 2023, kl. 10.00.

	Jeg henviser til den dagsorden, der fremgår af Folketingets hjemmeside.

Mødet er hævet. (Kl. 12:23).


15. møde

Torsdag den 9. november 2023 kl. 10.00

Dagsorden

1) 2. behandling af lovforslag nr. L 1:

Forslag til finanslov for finansåret 2024.

Af finansministeren (Nicolai Wammen).

(Fremsættelse 03.10.2023. 1. behandling 05.10.2023. Betænkning 02.11.2023).

2) 2. behandling af lovforslag nr. L 2:

Forslag til lov om fastsættelse af udgiftslofter for stat, kommuner og regioner for finansåret 2027.

Af finansministeren (Nicolai Wammen).

(Fremsættelse 03.10.2023. 1. behandling 05.10.2023. Betænkning 02.11.2023).

3) 2. behandling af lovforslag nr. L 3:

Forslag til lov om ændring af lov om fastsættelse af udgiftslofter for stat, kommuner og regioner for finansåret 2024, lov om fastsættelse af udgiftslofter for stat, kommuner og regioner for finansåret 2025 og lov om fastsættelse af udgiftslofter for stat, kommuner og regioner for finansåret 2026. (Konsekvenser af 2030-planforløb og regeringens forslag til finanslov for 2024 m.v.).

Af finansministeren (Nicolai Wammen).

(Fremsættelse 03.10.2023. 1. behandling 05.10.2023. Betænkning 02.11.2023).

4) 1. behandling af lovforslag nr. L 57:

Forslag til lov om ændring af lov om anlæg og drift af en fast forbindelse over Femern Bælt med tilhørende landanlæg i Danmark og lov om Sund og Bælt Holding A/S. (Bevarelse af produktionsområdet ved Rødbyhavn og fravigelse af elforsyningsloven).

Af transportministeren (Thomas Danielsen).

(Fremsættelse 25.10.2023).

5) 1. behandling af beslutningsforslag nr. B 6:

Forslag til folketingsbeslutning om at skærpe dyrevelfærdslovens straffebestemmelser.

Af Kim Edberg Andersen (NB) og Pernille Vermund (NB).

(Fremsættelse 04.10.2023).

6) 1. behandling af beslutningsforslag nr. B 10:

Forslag til folketingsbeslutning om forbedret dyrevelfærd for søer med henblik på øget trivsel og overlevelse i 
danske svinestalde.

Af Søren Egge Rasmussen (EL) m.fl.

(Fremsættelse 04.10.2023).

7) Forhandling om redegørelse nr. R 5:

Udenrigsministerens redegørelse om regeringens udenrigs- og sikkerhedspolitiske strategi.

(Anmeldelse 12.10.2023. Redegørelse givet 12.10.2023. Meddelelse om forhandling 12.10.2023).

8) 1. behandling af beslutningsforslag nr. B 8:

Forslag til folketingsbeslutning om, at tilskud til specialundervisning og anden specialpædagogisk bistand skal følge eleven.

Af Helena Artmann Andresen (LA) m.fl.

(Fremsættelse 04.10.2023).

9) 1. behandling af beslutningsforslag nr. B 16:

Forslag til folketingsbeslutning om at forbyde brugen af mobiltelefoner i folkeskolen.

Af Alex Ahrendtsen (DF) m.fl.

(Fremsættelse 11.10.2023).

Kl. 09:59

Meddelelser fra formanden

Formanden (Søren Gade):

Mødet er åbnet.

I dag er der følgende anmeldelser:

Finansministeren (Nicolai Wammen):

Lovforslag nr. L 74 (Forslag til lov om ændring af lov om vederlag og pension m.v. for ministre. (Forlængelse af perioden for midlertidig nedsættelse af grundvederlag til ministre)).

Indenrigs- og sundhedsministeren (Sophie Løhde):

Lovforslag nr. L 75 (Forslag til lov om ændring af lov om assisteret reproduktion i forbindelse med behandling, diagnostik og forskning m.v. (Ændring af den tilladte opbevaringsperiode for menneskelige æg, der udtages uden medicinsk indikation)).

Social- og boligministeren (Pernille Rosenkrantz-Theil):

Lovforslag nr. L 76 (Forslag til lov om ændring af lov om leje, lov om boligforhold, lov om leje af almene boliger og forskellige andre love. (Refusion af udlejers udgifter til månedlige forbrugsmålinger, rettelser som følge af sammenskrivningen af lejelovgivningen og tilbudspligt)).

Søren Egge Rasmussen (EL) m.fl.:

Beslutningsforslag nr. B 43 (Forslag til folketingsbeslutning om forbud mod PFAS i pesticider i landbruget).

Aaja Chemnitz (IA):

Beslutningsforslag nr. B 44 (Forslag til folketingsbeslutning om etablering af en offerrådgivning i Grønland).

Pia Kjærsgaard (DF) m.fl.:

Forespørgsel nr. F 12 (Vil statsministeren redegøre for regeringens værdipolitik med fokus på de udfordringer, der følger af islamisk indvandring, og som presser eller tvinger danskerne til at ændre levevis og adfærd, herunder begrænser ytringsfriheden?).

Titlerne på de anmeldte sager vil fremgå af www.folketingstidende.dk (jf. ovenfor).

Det første punkt på dagsordenen er:

1) 2. behandling af lovforslag nr. L 1:

Forslag til finanslov for finansåret 2024.

Af finansministeren (Nicolai Wammen).

(Fremsættelse 03.10.2023. 1. behandling 05.10.2023. Betænkning 02.11.2023).

Kl. 10:00

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Der er stillet forslag om, at lovforslaget henvises til fornyet udvalgsbehandling, og hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

2) 2. behandling af lovforslag nr. L 2:

Forslag til lov om fastsættelse af udgiftslofter for stat, kommuner og regioner for finansåret 2027.

Af finansministeren (Nicolai Wammen).

(Fremsættelse 03.10.2023. 1. behandling 05.10.2023. Betænkning 02.11.2023).

Sammen med dette punkt foretages:

3) 2. behandling af lovforslag nr. L 3:

Forslag til lov om ændring af lov om fastsættelse af udgiftslofter for stat, kommuner og regioner for finansåret 2024, lov om fastsættelse af udgiftslofter for stat, kommuner og regioner for finansåret 2025 og lov om fastsættelse af udgiftslofter for stat, kommuner og regioner for finansåret 2026. (Konsekvenser af 2030-planforløb og regeringens forslag til finanslov for 2024 m.v.).

Af finansministeren (Nicolai Wammen).

(Fremsættelse 03.10.2023. 1. behandling 05.10.2023. Betænkning 02.11.2023).

Kl. 10:01

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslagene går direkte til tredje behandling uden fornyet udvalgsbehandling. Og hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

4) 1. behandling af lovforslag nr. L 57:

Forslag til lov om ændring af lov om anlæg og drift af en fast forbindelse over Femern Bælt med tilhørende landanlæg i Danmark og lov om Sund og Bælt Holding A/S. (Bevarelse af produktionsområdet ved Rødbyhavn og fravigelse af elforsyningsloven).

Af transportministeren (Thomas Danielsen).

(Fremsættelse 25.10.2023).

Kl. 10:02

Forhandling

Formanden (Søren Gade):

Forhandlingen er åbnet, og jeg giver nu ordet til den første ordfører, hr. Kasper Roug, Socialdemokratiet. Værsgo.

Kl. 10:02

(Ordfører)

Kasper Roug (S):

Tak for det, formand. Formålet med det omtalte lovforslag er jo at bevare produktionsområdet og de produktionsfaciliteter, som er etableret i forbindelse med, at vi har fremstillet tunnellen til den faste forbindelse over Femern Bælt. Oven i det skal vi også sikre, at Femern A/S som infrastrukturejere bliver undtaget for elforsyningslovens krav om virksomhedsbevilling  til at drive deres elforbrugsanlæg til brug for levering af strøm til jernbanen i tunnelen under Femern Bælt.

Lovforslaget omhandler jo en bevarelse af tunnelelementfabrikken i Rødbyhavn, som allerede har kostet over 6 mia. kr. at bygge. Bevarelsen af det her produktionsområde og fabrikken vil jo sådan set som udgangspunkt komme hele Danmark til gavn. Det vil det selvfølgelig, fordi vi allerede har brugt en hel del skattekroner og en hel del CO2 på at lave det her meget, meget store anlæg. Vi vil så derfor spare både skattekroner og CO2 for den sags skyld ved ikke at skulle bygge samme type produktionsanlæg andre steder. Med det her lovforslag undgår vi jo at rive fabrikken ned, når vi er færdige med at bruge den. Anlægget er jo allerede nævnt i forskellige sammenhænge som passende med deres potentiale til fremtidige infrastrukturanlæg. Bare for at nævne nogle enkelte kan jeg sige, at følgende er nævnt: Den tredje Limfjordsforbindelse, en Kattegatforbindelse, en tredje forbindelse over Lillebælt, en potentiel Als-Fyn-forbindelse og et svensk megaprojekt, som hedder Europasporet, mellem Landskrona og København osv. osv. Der er rigtig, rigtig mange store projekter rundtomkring i Danmark, og mon ikke også, at der er det rundtomkring i Nordeuropa, hvor man kunne have interesse i at bruge det her meget, meget store industrianlæg?

Region Sjælland vil som område jo altså også få gavn af den her permanentgørelse af det meget store projekt og af fabrikken, hvor de regionale virksomheder vil blive en del af produktionsanlæggets økosystem. Videre- og uddannelsesinstitutioner vil innovere og opkvalificere regionens arbejdskraft. Også unge og uddannelsesparate vil blive uddannet og opkvalificeret i forbindelse med anlægget.

Bestemt ikke sidst og mindst kommer det jo i den grad også Lolland-Falster til gavn. For med et af de her meget store produktionsanlæg med noget nær et par tusind direkte arbejdspladser er det jo klart, at det vil få en betydning for lokalområdet. De to kommuner, Lolland og Guldborgsund, ser allerede positivt på muligheden for at kunne bruge anlægget fremadrettet.

Til allersidst vil jeg selvfølgelig også gerne som lokalt folketingsmedlem og borger på Lolland-Falster glæde mig over, at der kommer nogle nye og meget store muligheder, som en permanentgørelse kommer til at tilbyde. Hvis Folketinget ved tredjebehandlingen vedtager det her lovforslag, vil jeg mene, at det er en festdag. Det vil være en årelang proces, som vil være afsluttet, og jeg vil da gerne tage glæderne på forskud, hvis jeg skal være helt ærlig, og sige tak for et rigtig godt samarbejde til skiftende ordførere og skiftende ministre. Med den her permanentgørelse af et produktionsområde, vil Danmark som land hænge bedre sammen. Der vil være en bedre kontakt imellem land og by. Afstanden vil blive en smule mindre, og derfor kan Socialdemokratiet støtte forslaget. Tak.

Kl. 10:06

Formanden (Søren Gade):

Tak for det. Der er en enkelt kort bemærkning. Hr. Lars Boje Mathiesen, værsgo.

Kl. 10:06

Lars Boje Mathiesen (UFG):

Nu er det jo ikke, fordi staten har vanvittig gode erfaringer med at eje og drive virksomheder. Lad os da bare nævne SAS, og det går heller ikke for godt for Ørsted. Hvad er årsagen til, at man ikke bare sælger den her virksomhed og får pengene ind, og så kunne man jo bruge pengene på at sænke afgifterne på at køre frem og tilbage over Storebælt, eller de kunne komme i statskassen eller alt muligt andet, man nu kunne bruge dem til. Som man selv siger, har det kostet 6 mia. kr. at bygge, så det har nok en værdi. Så hvorfor sælger man det ikke til et privat firma, som så kan drive den her fabrik videre?

Kl. 10:07

Formanden (Søren Gade):

Ordføreren.

Kl. 10:07

Kasper Roug (S):

Tak for spørgsmålet. Jeg vil da gerne gentage noget af det, der står i materialet, der er sendt rundt i forbindelse med lovforslaget her, for der står det jo ret tydeligt og klart, at det selvfølgelig er, fordi det skaber en produktionssikkerhed for fremtidige store infrastrukturprojekter i Danmark. Men samtidig vil jeg da også nævne, at meningen heller ikke er, at det er staten, der skal drive det. Det skal jo foregå i et samarbejde med private aktører, som ved noget om drift af sådan nogle anlæg her. Så jeg kan ikke se, der skulle være det store problem i, at man har staten som medejer, og så har man nogle, der ved noget og har kompetencerne på området til at drive det.

Kl. 10:07

Formanden (Søren Gade):

Hr. Lars Boje Mathiesen.

Kl. 10:07

Lars Boje Mathiesen (UFG):

Nej, det er ikke et problem, hvis man synes, at staten skal fylde en masse og skal begynde at drive tunnelvirksomheder og cementvirksomheder og alt muligt andet. Kan ordføreren sige, om der tidligere har været store infrastrukturanlægsinvesteringer, som ikke har kunnet lade sig gøre, som er blevet umuliggjort, fordi man ikke har haft en fabrik, der var statsejet? Og må en statsejet fabrik levere produkter, altså elementer, langt billigere, end andre firmaer kan gøre, eller skal det ikke i et EU-udbud, så man rent faktisk kan tabe et udbud, så andre private firmaer rundtom i Europa vil kunne byde ind på infrastrukturanlæg i Danmark?

Kl. 10:08

Formanden (Søren Gade):

Ordføreren.

Kl. 10:08

Kasper Roug (S):

Jeg vil helt klart svare ja til det sidste. Så er jeg selvfølgelig ikke så glad for, at jeg skal stå her og blive quizzet af min kollega, men jeg vil da gerne svare. Det ville jo være tudetosset at bruge så utrolig mange penge på at bygge et anlæg op for senere at bruge over 1 mia. kr. på at rive det ned igen, for at vi så saftsuseme skal bygge et anlæg op af den samme passende størrelse senere. Det giver ingen mening. Derfor er det jo tudetosset, hvis man ikke kan støtte det her, for det er ganske enkelt i det øjemed at få Danmark til at hænge bedre sammen.

Kl. 10:08

Formanden (Søren Gade):

Hr. Kim Edberg Andersen, Nye Borgerlige. Værsgo.

Kl. 10:09

Kim Edberg Andersen (NB):

Det var svaret til min kollega på den anden korte bemærkning, jeg reagerer på, hvor jeg ligesom tænkte, at nu blev der svaret lidt udenom i stedet for at svare på det spørgsmål, der blev stillet. Nu kunne spørgeren jo ikke stille spørgsmålet igen, så jeg vil gerne følge op på hr. Lars Boje Mathiesens spørgsmål og spørge: Hvad er problemet? Der er jo ikke nogen, der snakker om at rive det ned. Sådan som jeg forstår hr. Lars Boje Mathiesen, foreslår han bare, at man sælger det til en privat aktør, vel fordi vi borgerlige mennesker har en idé om, at den frie markedsdannelse sørger for de laveste priser. Jeg tror, det var det, der lå i spørgsmålet. Så hvorfor er det, at det her skal være statsejet? Jeg er med på, at det er dejligt, det er der, men hvorfor skal det partout være statsejet?

Kl. 10:09

Formanden (Søren Gade):

Ordføreren.

Kl. 10:09

Kasper Roug (S):

Der er jo ingen tvivl om, at vi her har at gøre med meget store infrastrukturprojekter. Jeg vil lige sige igen, at det jo er et anlægsprojekt på et godt stykke over 6 mia. kr. Der er altså ikke mange private aktører, der vil betale det og stå med den risiko, der nu engang er i et projekt af den størrelse. Så nogle gange må staten jo byde ind med at garantere lån eller på anden måde investere, som vi har set det i mange andre projekter. Vi kan sådan set nævne alle de større broer, vi har rundtomkring i Danmark. De er jo blevet bygget på samme måde og har sådan set også været en succes og i hvert fald til stor gavn for Danmark som helhed.

Kl. 10:10

Formanden (Søren Gade):

Hr. Kim Edberg Andersen.

Kl. 10:10

Kim Edberg Andersen (NB):

Man kan sige, at private aktører gerne påtager sig en risiko, det gør de jo dagligt. Novo Nordisk har påtaget sig en risiko i masser af år, og heldigvis, kan man sige, er det ikke statsejet, så det kan jo godt lade sig gøre at drive virksomhed, uden at staten er indblandet. I sin tale nævnte ordføreren jo f.eks. Den tredje Limfjordsforbindelse, og hvis det er tunneller, vi skal bygge nede på det her anlæg, så er jeg da ked af det, for jeg mener da, det er en bro, vi skal have i Nordjylland. Men det kan jo godt være, det bliver ændret. Nu når staten kan lave billige tunneller, kan det jo godt være, og det er det, der er bekymringen. For jeg er bange for, at staten, når det ejer det her projekt, kommer til at diktere, hvad der skal til, i stedet for at det er det frie marked, der gør det.

Kl. 10:10

Formanden (Søren Gade):

Ordføreren.

Kl. 10:10

Kasper Roug (S):

Nu er det her sagt med respekt for min kollega, men jeg bliver lidt fjern i blikket af det her. Altså, prøv nu lige at læse materialet først. Der er jo ingen tvivl om, at det her anlæg altså også godt kan producere andet end tunneller. Det er jo en af pointerne med anlægget. Pointen med anlægget her er, at de er gode til at lave støbninger, og det kan være støbninger til alt muligt. Det kan også være fundamenter til hvad ved jeg – til vindmøller, havvindmøller osv. osv. Det er jo kun fantasien, der sætter grænser der, så det kan jeg ikke se der skulle være nogen problemer med.

Kl. 10:11

Formanden (Søren Gade):

Der er ikke flere korte bemærkninger, så vi siger tak til hr. Kasper Roug fra Socialdemokratiet. Jeg byder nu velkommen til hr. Peter Juel-Jensen fra Venstre.

Kl. 10:11

(Ordfører)

Peter Juel-Jensen (V):

Tak for det, formand. Formålet med lovforslaget er at etablere det retlige grundlag for bevarelsen af produktionsområdet og produktionsfaciliteterne ved Rødbyhavn, når fremstillingen af tunnelelementer til kyst til kyst-delen af Femern Bælt-projektet er afsluttet, samt at sikre et fortsat statsligt ejerskab af produktionsområdet og produktionsfaciliteterne.

Forslaget er en opfølgning på aftalen fra juni 2021 om infrastrukturplan 2035 mellem den daværende regering og en hel del andre partier. Fabrikken var nødvendig i forhold til at kunne bygge forbindelsen over Femern. Den var dyr at etablere og bør derfor ikke nedrives, men beholdes til fremtidige projekter, hvor der måtte vise sig behov for den. Og der er jo ingen tvivl om, som min kollega fra Socialdemokratiet også gjorde rede for her, at den her fabrik har været ganske dyr at etablere, og det vil så sige, at der er puttet mange offentlige kroner i det her. Så i første omgang handler det om, at fabrikken ikke bliver revet ned igen, men at den bliver sikret for fremtiden, således at vi ikke står med en lignende udgift, såfremt man har andre ambitioner om store infrastrukturinvesteringer.

Men jeg kan også lytte mig til på debatten her, at der er en interesse for at sikre OPP-partnerskab, og det er jeg da ikke afvisende over for. Men det, vi tager stilling til her i dag, er først og fremmest fabrikken. Den fabrik skal ikke rives ned, den skal gemmes til fremtiden, for vi kan jo ikke sige til kommende generationer, at man, hver eneste gang man har et større infrastrukturprojekt, så skal etablere så store produktionsfaciliteter. Det synes jeg er sund fornuft.

Så kommer jeg altså også fra et parti, som både er land- og bytænkende. Det her har været med til at skabe utrolig mange arbejdspladser i et område, som har haft meget, meget svært ved at tiltrække og fastholde arbejdspladser, og derfor har det altså også for Venstre en stor værdi, at fabrikken ligger, hvor den ligger.

Alt i alt er det et supergodt forslag, som vi støtter fra Venstres side.

Kl. 10:13

Formanden (Søren Gade):

Tak for det. Der er et par korte bemærkninger. Jeg beder ordføreren om lige at blive. Hr. Lars Boje Mathiesen, værsgo.

Kl. 10:13

Lars Boje Mathiesen (UFG):

Jeg kan huske engang, hvor Venstre sagde, at staten skulle fylde mindre, og at det private skulle fylde mere. Nu statsliggør vi endnu en produktionsvirksomhed, som så, som vi kan høre det på den anden ordfører, skal lave fundamenter til f.eks. vindmøller og konkurrere på det på lige fod med private virksomheder. Det kan undre mig, at det er Venstres politik.

Jeg skal lige høre Venstres ordfører om noget: Var der noget i det oprindelige konsortium, da man skulle lave Sund & Bælt og tunnelen dernede, som gjorde, at man ikke skrev det her ind og bevarede det, da man lavede det? Hvorfor kommer man her bagefter og siger: Hov, vi skal lige sørge for, at den her fabrik ikke bliver revet ned? Var det oprindelig planen, at den skulle rives ned?

Kl. 10:14

Formanden (Søren Gade):

Ordføreren.

Kl. 10:14

Peter Juel-Jensen (V):

Jeg var ikke transportordfører på det tidspunkt, og det var helt ærligt ikke noget, som jeg brugte utrolig meget krudt på. Jeg er mere optaget af, at vi binder landet sammen. Når jeg kan se, at det giver en stor samfundsmæssig værdi ikke at rive en fabrik til 6 mia. kr. ned for eventuelt at skulle genopføre en lignende fabrik om ganske få år, så er det simpelt hen for at passe godt på statens og på samfundets penge. Men det er også for at sikre, at vi har de her produktionsmuligheder i Danmark, for når man laver produktionsfaciliteter i den her størrelse, er det meget, meget tit, at det går Danmarks næse forbi, i og med at det er dyrere at producere og bygge og lave de her ting i Danmark i forhold til landene omkring os. Så jeg er glad for, at vi har den her produktionsplatform, som vi eventuelt kan bruge, men som vi også kan stille til rådighed og gerne sammen med private aktører i fremtiden, eventuelt også til andre lande. Det, vi gør med de her tunnelelementer, når vi har støttet dem, er, at vi sætter en prop i hver ende, og så kan de jo flyde, og så kan de transporteres over længere afstande. Det her kan være med til at fastholde nogle arbejdspladser i et landdistrikt, som har utrolig svært ved at skabe arbejdspladser, og det kan jeg ikke forstå ordføreren er imod.

Kl. 10:15

Formanden (Søren Gade):

Hr. Lars Boje Mathiesen.

Kl. 10:15

Lars Boje Mathiesen (UFG):

Jeg synes da, det er meget bekymrende, at man ikke lige havde tænkt på, hvad der skulle ske med en bygning til 6 mia. kr., men det må Venstre jo selv stå og rode med. Er der noget i det her forslag, som gør, at den her virksomhed ikke skal konkurrere på lige fod med andre europæiske private virksomheder? Det vil sige, at næste gang der skal være et infrastrukturprojekt, også i Danmark, kan man ikke bare lukke ned og så sige, at man vil købe dem herfra, og at man vil have dem herfra, og så undgå et EU-udbud omkring de her ting. Det vil sige, at hvis vi taber det, kan vi reelt set have en fabrik dernede, som gang på gang taber udbuddene, og det vil sige, at vi bare har brugt skattekroner på at have det stående dernede, mens ordrerne alligevel går til udlandet. Vil ordføreren her i Folketinget sige, at han vil sikre sig, at der ikke kommer noget EU-udbud på kommende infrastrukturprojekter på grund af det her?

Kl. 10:16

Formanden (Søren Gade):

Ordføreren.

Kl. 10:16

Peter Juel-Jensen (V):

Jeg tror, ordføreren prøver på at skabe en falsk konflikt. Ordføreren burde jo kende mig og mit parti godt nok til at vide, at vi i den grad hylder den frie konkurrence. Men der skal altså også være snusfornuft. Vi kan da ikke etablere en virksomhed for at bygge en tunnel til Tyskland til 6 mia. kr., og så lige så snart vi er færdige med den, har vi ikke blik for, om den kan bruges til eftertiden. Hvad vil kommende generationer ikke sige, når vi på den måde sviner med skatteydernes penge? Det her handler simpelt hen både om at skabe nogle muligheder og fastholde nogle muligheder i et område, hvor det er svært at skabe arbejdspladser, men også om at sikre, at vi har noget infrastruktur, der gør, at vi i fremtiden kan være med til at binde vores land bedre sammen. Det kan man da kun bifalde.

Kl. 10:17

Formanden (Søren Gade):

Hr. Kim Edberg Andersen, Nye Borgerlige. Værsgo.

Kl. 10:17

Kim Edberg Andersen (NB):

Jeg tror stadig væk ikke, at der blev svaret på mit spørgsmål, men vi stiller et andet. Har det været undersøgt, om der er private aktører, der er interesseret i at købe det, eller har man bare valgt, at det skal være statsdrevet?

Så nævnte ordføreren faktisk en problemstilling, og jeg køber fuldstændig ind på det. Det er vigtigt, at der er arbejdspladser i yderområderne, og der er jeg sikker på, at Venstre er interesseret, og den præmis køber jeg. Så siger ordføreren, at det normalvis faktisk har været dyrere, og derfor køber man elementerne fra udlandet, og så blev jeg noget bekymret. Det her skal i udbud; det sagde ordføreren tidligere, og så skal det jo være billigst. Vil det sige, at det, vi egentlig er i gang med nu, er på en eller anden måde at lave en eller anden skjult statsstøtte til, at danske elementer bliver konkurrencedygtige? Eller skal jeg købe ind på den anden ordførers bekymring for, at vi så risikerer at få nogle udbud, der gør, at man bliver nødt til at købe elementerne fra den danske udbyder og derved bliver det så i sidste ende dyrere for skatteborgerne?

Kl. 10:18

Formanden (Søren Gade):

Ordføreren.

Kl. 10:18

Peter Juel-Jensen (V):

Nu kender jeg ikke EU-retten godt nok til at vide, om man kan stille krav om sådan noget, men det tror jeg faktisk ikke man kan. For Venstre handler det her udelukkende om at sikre, at vi har nogle muligheder fremover, men også at sikre, at vi ikke skal smide 6 mia. kr. i skraldespanden, når vi i 2027 er færdige med at støbe det sidste element. Så handler det om, at vi har de her muligheder fremadrettet, og jeg er fuldt åben over for, at det her kan ske i samarbejde med mange andre aktører, men jeg tror heller ikke lige, at det er det rette tidspunkt at sætte sådan noget her til salg, for så tror jeg først, at vi lider et kæmpe stort tab.

Man skal selvfølgelig afhænde det, som det offentlige ikke skal drive, og der kan jeg sagtens følge ordføreren. Jeg tror bare ikke, det er det rette tidspunkt. Lad os dog sælge det på et tidspunkt, hvor der er en mulighed for at få alle pengene hjem igen og ikke kun en tredjedel, måske.

Kl. 10:19

Formanden (Søren Gade):

Hr. Kim Edberg Andersen.

Kl. 10:19

Kim Edberg Andersen (NB):

Jamen det er, fordi ordføreren og den tidligere ordfører skyder os rigtig borgerlige en falsk præmis i skoen med, at vi siger, at vi så bare river det ned. Hvis ikke vi kan få lov til at sælge det privat, skal det rives ned. Vi spilder bare penge. Det er jo ikke det, vi siger. For selvfølgelig skal vi sælge det med fornuft, og som udgangspunkt kan man jo starte med at give 1 mia. kr. i afslag, for det er det, det koster at rive det ned. Så lige pludselig kan det blive attraktivt for nogle virksomheder.

Det er dejligt at høre, at Venstre er åben over for det. Lige så snart de ikke er i regering med Socialdemokratiet længere, bliver de rigtig borgerlige og villige til at sælge det til private. For det er sådan, jeg hører ordføreren. Nu blev det gemt bag »under højkonjunktur« eller »bedre konjunkturer«, men det er dejligt at høre, at Venstre på sigt er villige til at sælge det her ud til private aktører.

Kl. 10:19

Formanden (Søren Gade):

Ordføreren.

Kl. 10:19

Peter Juel-Jensen (V):

Når man ser på den politik, som den her regering fører, bliver der ført rigtig meget borgerlig politik, og det tror jeg faktisk kunne have været svært at gøre med nogle af de andre borgerlige partier her i Folketingssalen.

Det her forslag handler om, at vi ikke spiller os nogen kort af hænde. Det her forslag handler om, at vi fremadrettet også sikrer os, at vi har nogle muligheder for at kunne producere tunnelelementer af rigtig høj kvalitet, men også sikrer, at vi løbende fortsat kan forbedre de ting, vi skal bruge til at binde landet bedre sammen, altså vores infrastruktur, og det sker selvfølgelig også i samarbejde med universiteter osv., men også, at alt, hvad der sker inden for det grønne område, gør vi på en måde, så vi belaster klimaet mindst muligt.

Kl. 10:20

Formanden (Søren Gade):

Tak. Nu er der ikke flere korte bemærkninger, og vi siger tak til hr. Peter Juel-Jensen fra Venstre. Og jeg byder velkommen til hr. Peter Have fra Moderaterne.

Kl. 10:20

(Ordfører)

Peter Have (M):

Tak for det, formand. Vi taler om, at vi skal være bedre til at genbruge, og det er vi også blevet, for genbrug er blevet populært, og vi er blevet langt bedre til at genbruge eksempelvis byggematerialer. Det her forslag handler også om en form for genbrug, men først og fremmest handler det om sund fornuft.

Lovforslaget handler nemlig helt konkret om at ændre loven, således at det er muligt at bevare tunnelelementfabrikken ved Rødbyhavn, så man ikke er nødsaget til eventuelt at rive den ned senere. Det er jo sund fornuft, fordi vi skal udnytte og bevare de ressourcer, vi allerede har. Det giver ganske enkelt ikke mening at rive et almindeligt og anvendeligt produktionsområde ned, for det kan genbruges til fremtidige anlægsprojekter.

Det kunne gavne os på flere fronter, både økonomisk, tidsmæssigt og i forhold til klimaet. Og derudover er det betydningsfuldt for lokalområdet at genanvende produktionsfaciliteterne, og det ville bidrage til at fastholde nogle af de kompetencer på Lolland, som Femern Bælt-forbindelsen har bidraget til.

Det er samlet set et fornuftigt og godt forslag, som Moderaterne støtter op om.

Kl. 10:21

Formanden (Søren Gade):

Tak for det. Der er foreløbig en enkelt kort bemærkning. Hr. Lars Boje Mathiesen, værsgo.

Kl. 10:22

Lars Boje Mathiesen (UFG):

Jeg skal bare lige spørge Moderaternes ordfører: Hvem skal betale, hvis den her virksomhed genererer underskud?

Kl. 10:22

Formanden (Søren Gade):

Ordføreren.

Kl. 10:22

Peter Have (M):

Det forstod jeg ikke lige. Var det: Hvem skal betale, hvis den her virksomhed kommer i udbud? Undskyld, jeg kunne ikke høre, hvad du sagde.

Kl. 10:22

Formanden (Søren Gade):

Værsgo.

Kl. 10:22

Lars Boje Mathiesen (UFG):

Undskyld, det var: Hvem skal betale, hvis den her virksomhed giver underskud?

Kl. 10:22

Formanden (Søren Gade):

Ordføreren.

Kl. 10:22

Peter Have (M):

Altså, når det her byggeri færdigt, ser vi ikke nogen problemer i at se på, om den eventuelt kunne munde ud i et OPP og på den måde, hvad kan man sige, få sikret det økonomisk. OPP er jo kendetegnet ved, at man ikke lægger hele risikoen ét sted.

Kl. 10:22

Formanden (Søren Gade):

Hr. Lars Boje Mathiesen.

Kl. 10:22

Lars Boje Mathiesen (UFG):

Det kan godt være en hensigt, men det er ikke det, der står i det her lovforslag at der vil ske; her bliver det statsligt ejet. Og så spørger jeg bare: Hvem skal betale, hvis den her virksomhed giver underskud? Hvor skal midlerne komme fra, hvis den her virksomhed giver underskud i driften?

Kl. 10:23

Formanden (Søren Gade):

Ordføreren.

Kl. 10:23

Peter Have (M):

Hvis det er tilfældet, bliver vi jo nødt til at se på, hvordan vi får finansieret de ting, og så må staten gå ind og kigge på det og undersøge det.

Kl. 10:23

Formanden (Søren Gade):

Tak for det. Der er ikke flere korte bemærkninger. Vi siger tak til hr. Peter Have fra Moderaterne, og jeg byder nu velkommen til fru Sofie Lippert fra Socialistisk Folkeparti.

Kl. 10:23

(Ordfører)

Sofie Lippert (SF):

Med det her lovforslag gives der mulighed for at bevare elementfabrikken ved Rødbyhavn, en fabrik, der på sigt kan være med til at producere elementer til meget andet end Femern Belt-forbindelsen, som den ellers er grundlag for at skabe. Bliver der brug for denne type elementer, er der for mig at se ingen tvivl om, at det er smartere at bevare den nuværende fabrik end at nedlægge den og bygge en ny; altså hvis der bliver brug for den type elementer, der kan produceres på fabrikken. Kausaliteten skal gå den vej, det er afgørende for SF.

En bevarelse af elementfabrikken må aldrig blive en undskyldning, aldrig blive et argument for et anlægsprojekt. Det må ikke indgå i argumentationen for, hvorvidt fremtidige projekter skal blive til virkelighed. Først når man har aftalt at udføre et projekt, må elementfabrikken komme på tale. Sådan sikrer vi, at en bevarelse af fabrikken er til gavn og ikke i sig selv er årsag til øget udledning og belastning af vores klima og miljø. For en bevarelse af fabrikken kan blive til gavn; den kan bidrage med arbejdspladser på Lolland, den kan bidrage til fremtidens vindmølleparker, og den kan gøre nødvendige anlægsprojekter mindre klimabelastende.

Men står vi en dag og har ikke brug for fabrikken og overvejer, om vi mon kan finde på noget, den kan lave, så er det, vi skal stoppe op. Skulle den blive overflødig, må vi sige tak for nu. Ministeriet skriver i høringsnotatet:

Viser det sig, at der ikke er brugere af anlægget, skal der tages stilling til, hvorvidt produktionsområdet skal tages ned.

Der mener jeg ikke, at der skal være nogen tvivl om, at produktionsområdet skal tages ned i det tilfælde. Jeg skal derfor hilse fra Radikale Venstre og sige, at de ligesom vi kan bakke op om lovforslaget, under forudsætning af at vi kan bevare kausaliteten den rigtige vej. Anlægsprojekter skal være årsag til at bevare fabrikken; fabrikken må aldrig blive årsag til nye anlægsprojekter.

Kl. 10:25

Formanden (Søren Gade):

Der er ingen korte bemærkninger, så vi siger tak til fru Sofie Lippert fra Socialistisk Folkeparti. Jeg byder nu velkommen til hr. Kenneth Fredslund Petersen fra Danmarksdemokraterne.

Kl. 10:25

(Ordfører)

Kenneth Fredslund Petersen (DD):

Formålet med lovforslaget er at sikre, at det retlige grundlag er på plads, så produktionsområdet og produktionsfaciliteterne ved Rødbyhavn kan bevares og fortsætte, når fremstillingen af tunnelelementerne til kyst til kyst-delen af Femern Bælt-projektet er afsluttet.

Danmarksdemokraterne stemmer for lovforslaget. Det er sund fornuft at bevare den nuværende tunnelelementfabrik, som man har etableret ved Rødbyhavn i forbindelse med Femern Bælt-forbindelsen. Og med lovforslaget her kan man også fastholde lokale arbejdspladser på Lolland, samtidig med at tunnelelementfabrikken kan bidrage til at billiggøre kommende projekter, da der ikke vil være behov for at etablere nye produktionsfaciliteter til fremtidige byggeprojekter, eksempelvis til kæmpestore vindmøllevinger m.v. Vi skal med andre ord selvfølgelig ikke bruge store summer på at nedrive produktionsfaciliteter, som vi ved der i fremtiden vil være et behov for, og i dette tilfælde taler vi ligeledes om et helt enormt stort produktionsapparat.

Lovforslaget kommer som nævnt Lolland Kommune og det lokale erhvervsliv til gavn, og derudover vil lovforslaget have en positiv klimaeffekt og spare en enorm udledning af CO2, ved at man ikke skal anlægge nye produktionsfaciliteter til kommende byggeprojekter i Danmark.

Danmarksdemokraterne mener grundlæggende, at afstanden mellem land og by skal være mindre, og at der skal skabes vækst i landdistrikterne. I den sammenhæng har lovforslaget positive effekter i forhold til landdistrikterne, da man bevarer lokale arbejdspladser på Lolland.

Som nævnt støtter Danmarks demokraterne lovforslaget. Tak for ordet.

Kl. 10:27

Formanden (Søren Gade):

Tak for det. Der er ingen korte bemærkninger, så vi siger tak til hr. Kenneth Fredslund Petersen fra Danmarksdemokraterne. Jeg byder nu velkommen til hr. Jens Meilvang fra Liberal Alliance.

Kl. 10:27

(Ordfører)

Jens Meilvang (LA):

Tak for det, formand. Vi er sådan set enige i meget af det, der er sagt her, og vi synes også, at vi skal få lavet den her lov, så vi kan få bevaret og lovliggjort byggeriet dernede. Så vil vi gerne bruge tiden på at få analyseret, hvad der er af muligheder for anvendelse. Der er allerede blevet skitseret meget, men en af vores store ambitioner i Liberal Alliance er jo bl.a. at få bygget en Kattegatbro – eller i hvert fald at få igangsat det – inden for det nærmeste årti. Og jeg synes, at det måske sådan lidt ville være at svine med skatteborgernes penge at rive en fabrik ned, hvis der var en reel mulighed for, at den kunne bruges til at bygge elementer til en Kattegatbro.

Men min og Liberal Alliances klare holdning er også, at det selvfølgelig er markedsdrevet, og at det skal være sådan med de elementer, eller hvad der nu skal produceres dernede til den tid, at det selvfølgelig skal være på private hænder. Men vi har ikke noget imod, at det er, sådan som det er nu, altså at staten har ejerskab over den her elementfabrik.

Kl. 10:28

Formanden (Søren Gade):

Tak for det. Der er en enkelt kort bemærkning. Hr. Lars Boje Mathiesen, værsgo.

Kl. 10:28

Lars Boje Mathiesen (UFG):

Det er torsdag den 9. november kl. 10.28, og Liberal Alliance står nu fra Folketingets talerstol og taler for mere statsligt ejerskab af produktionsvirksomheder, i stedet for at det skal være private, der skal eje dem. Hvorfor er det, at Liberal Alliance ikke tager erfaringerne fra SAS og alle mulige andre ting? Der siger Liberal Alliance jo gerne, at der ikke er nogen grund til, at staten skal eje det. Hvorfor stemmer man nu for, at staten skal eje det her?

Der er jo ingen, der siger, at det skal rives ned, for vi har jo frem til i hvert fald 2027 til at få det her solgt til private. Så hvorfor er det, at Liberal Alliance mener – det er jo det, der står i lovforslaget – at nu er det staten, der skal drive Sund & Bælt, som er statsligt ejet? Transportministeren er den eneste ejer i generalforsamlingen. Så hvorfor er det, at Liberal Alliance mener, at staten skal ind at drive en fabrik, der skal lave elementer til vindmøller?

Kl. 10:29

Formanden (Søren Gade):

Ordføreren.

Kl. 10:29

Jens Meilvang (LA):

Altså, nu ejer staten den her i forvejen, og det er jo en beslutning, der er taget for lang tid siden. Så det har jeg sådan set ikke haft så meget at gøre med. Vi synes bare, at vi skal få forvalte vores skattekroner bedst muligt. Alternativet, hvis det ikke er, at vi skal eje den, sådan som den står lige nu, kunne jo bl.a. være, som det er nævnt, at den skulle rives ned. Jeg synes ikke, det er fair over for skatteborgerne, at man bruger 6 mia. kr. på at bygge en fabrik. Så synes jeg også, at man lige skal vende mulighederne for, hvordan vi får mest ud af den her fabrik.

Jeg sagde også i min tale, at jeg ikke forestiller mig, at staten skal ind at drive virksomheder. Hvis det er sådan, at vi i fremtiden skal eje den, bliver det med en privat aktør, der skal drive virksomheden; så lejer vi den ud til andre virksomheder. Men jeg vil bare gerne understrege, at jeg altså synes, at det lige skal analyseres. Kan vi bruge den til en Kattegatforbindelse, ville det altså være lidt dumt, at vi nu her river den ned og så om 5 år skal bruge 6 mia. kr. på at bygge en ny fabrik, der skal lave elementer til en Kattegatbro.

Kl. 10:30

Formanden (Søren Gade):

Hr. Lars Boje Mathiesen.

Kl. 10:30

Lars Boje Mathiesen (UFG):

Kære Liberal Alliance, det er jo det, man stemmer for her. Det er, at staten skal eje det, og at staten skal drive det. Så kan det godt være, at man har en hensigtserklæring om, at det er noget andet, men hvis man stemmer for det her, stemmer man for, at staten skal eje og drive det videre. Staten ejer også SAS. Skal man også fortsat eje den? Det mener Liberal Alliance jo ikke. Her skal man så nu eje og drive en produktionsvirksomhed, som laver vindmøllefødder og alt muligt andet.

Så jeg spørger også Liberal Alliances ordfører: Hvem skal betale, hvis den her virksomhed giver underskud i driften?

Kl. 10:31

Formanden (Søren Gade):

Ordføreren.

Kl. 10:31

Jens Meilvang (LA):

Som jeg sagde i det andet svar, ejer staten jo allerede fabrikken hernede. Nu handler det om at få mest muligt ud af det. Jeg synes, det ville være lidt mærkeligt, hvis vi i dag står og siger, at den bare skal rives ned dagen efter, og at vi er færdige med at lave elementer til Femernforbindelsen. Derfor synes jeg egentlig, at vi skal bruge den tid frem til 2027 til at finde ud af, om den kan bruges til noget andet. Min helt klare ambition er jo, at vi skal have bygget en Kattegatforbindelse, og det ville altså være mærkeligt, at vi river en fabrik ned til 6 mia. kr. i dag for så at sætte i gang i at bygge en ny om 5 år, når vi forhåbentlig har besluttet, at vi skal bygge en Kattegatbro.

Kl. 10:31

Formanden (Søren Gade):

Tak for det, og nu er der ikke flere korte bemærkninger. Vi siger tak til hr. Jens Meilvang fra Liberal Alliance. Jeg byder nu velkommen til hr. Niels Flemming Hansen fra Det Konservative Folkeparti.

Kl. 10:32

(Ordfører)

Niels Flemming Hansen (KF):

Mange tak for det, formand. Det er jo som altid en kæmpe glæde for mig at stå her og tale om det lovforslag, der er blevet fremsat, vedrørende bevarelsen af tunnelelementfabrikken, og om vores glæde over Femernforbindelsen i Det Konservative Folkeparti, hvor vi jo er stolte af at have været en endog meget aktiv del af beslutningen om etableringen af Femernforbindelsen. Der vil være langvarige og positive effekter, ikke kun for vores region i Europa, men også for vores land som helhed.

Naturligvis vil jeg gerne understrege vigtigheden af at bevare tunnelelementfabrikken. Den elementfabrik spiller en afgørende rolle i vores fremtidige infrastrukturudvikling. Den leverer de essentielle komponenter, der gør det muligt for os at realisere store projekter som f.eks. Femernforbindelsen. Det kan være en kommende Als-Fyn-forbindelse eller andre broer i Danmark, som man jo taler om i øjeblikket. Det, der er væsentligt i forhold til bevarelsen af den, er jo, at nu har vi den; den er der, og vi har mulighed for at planlægge fremtidsprojekter i Danmark med den som et anker.

Ved at bevare fabrikken sikrer vi jo ikke kun arbejdspladser, men også kompetencer og ekspertiser, der er afgørende for vores fortsatte udvikling som nation, hvad enten den skal bruges til at lave tunnelelementer andre steder, vindmøller, vindmøllefødder, eller hvad man nu skal. Den har en unik placering, og derfra kan man sejle større elementer rundt i hele verden. Jeg anser bevarelsen af fabrikken som en mulighed for at skabe en dansk førerposition inden for megastructures, og hermed mener jeg, at den er en vigtig del af løsning for at bevare ekspertisen i landet. Det, der jo skete, da vi var færdige med både Øresundsforbindelsen og Storebæltsforbindelsen, var, at så skyllede vi jo al den ekspertise ud med badevandet. Og her spiller det bare en vigtig rolle, at man har et sted at forankre det, og som man kan kontakte, når man ude i verden vil bygge kæmpeprojekter.

Som det er lige nu, kommer den til at ligge under Sund & Bælt, og jeg tænker jeg, at vi derefter kan bruge den dér i forhold til planlægningen af vores fremtidige infrastruktur. Men det er klart, at den ikke behøver – i hvert fald ikke for min skyld – at ligge dér til evig tid. Den kan sagtens blive solgt til en privat aktør på et tidspunkt. Det er vi sådan set åbne over for. Og med disse ord er vi meget positive over for forslaget.

Kl. 10:34

Formanden (Søren Gade):

Tak for det, og der er en enkelt kort bemærkning. Hr. Lars Boje Mathiesen, værsgo.

Kl. 10:34

Lars Boje Mathiesen (UFG):

Jeg har spurgt tidligere ordførere, som ikke kunne svare på det, så derfor spørger jeg nu den konservative ordfører: Hvem skal betale regningen, hvis den her virksomhed giver underskud i driften?

Kl. 10:35

Formanden (Søren Gade):

Værsgo.

Kl. 10:35

Niels Flemming Hansen (KF):

Det vil være således, at når vi sidder og planlægger fremtidige infrastrukturprojekter, vil man jo regne tunnelelementfabrikken, når den ligger under Sund & Bælt, ind. Fabrikken kan blive stillet til rådighed. Hvem der skal levere mandskab ind på den og hvem der skal betale for det, er jo private aktører, men fabrikken har så unik en beliggenhed, at man derfra kan sejle rundt.

I øvrigt, hr. Lars Boje Mathiesen, er grunden til, at den ligger dér, ret interessant. Det var jo, at dengang man valgte at etablere en tunnelelementfabrik, og man spurgte markedet, hvor den skulle ligge, mente man ikke, at man kunne sejle elementer så langt ud, og derfor ligger den nede på Lolland. Der blev også budt ind fra, så vidt jeg husker, både Kalundborg og Odense. I dag har vi en anden viden. I dag har vi en viden, som jeg forstår  sådan, at man kan sejle de her op til 1.000 km ved at putte en prop i hver ende, og derfor kan man jo i dag sige: Nu ligger den rigtigt.

Kl. 10:36

Formanden (Søren Gade):

Hr. Lars Boje Mathiesen.

Kl. 10:36

Lars Boje Mathiesen (UFG):

Tak for den anekdotiske fortælling. Det svarede bare ikke på mit spørgsmål: Hvem skal betale, hvis den her virksomhed giver underskud? Altså, SAS, som staten også ejer, giver jo også underskud. Der ryger regningen direkte til skatteborgerne. Her er det så Sund & Bælt, der ejer det. Skal vi forvente, at det bliver dyrere at køre over Storebælt, eller skal pengene bare tages op af statskassen, hvis den her virksomhed giver underskud? Jeg er ikke betrygget ved, at Konservatives ordfører bare står og giver en garanti for, at den her virksomhed kommer til at give overskud. Det ved man ikke! Derfor spørger jeg: Hvis den giver underskud, hvem skal så betale?

Kl. 10:36

Formanden (Søren Gade):

Ordføreren.

Kl. 10:36

Niels Flemming Hansen (KF):

Vi har en lang og en rum tid til at få set på  det spørgsmål og få svaret på det spørgsmål. I sidste ende er det jo Sund & Bælt. Det er vi fuldstændig enige om. Men det, der ligger i det, er, at nu har vi det og kan planlægge. Hvis vi så frem mod den tid kan se, at hov, her bliver der ikke brug for en tunnelelementfabrik, så kan vi sælge den til f.eks., som ordføreren selv har nævnt tidligere i spørgsmål, en vindmølleproducent, som gerne vil have fabrikker liggende meget, meget tæt på vand, så man kan sejle sine elementer ud. Tak.

Kl. 10:37

Formanden (Søren Gade):

Så er der er ikke flere korte bemærkninger. Vi siger tak til hr. Niels Flemming Hansen fra Det Konservative Folkeparti. Jeg byder velkommen til fru Jette Gottlieb fra Enhedslisten.

Kl. 10:37

(Ordfører)

Jette Gottlieb (EL):

Tak. Oprindelig var der jo ret god mening i, at man besluttede, at den fabrik skulle nedlægges, når man var færdig med at producere elementerne til Femernforbindelsen, og det var i øvrigt forudsætningen for hele projektet, bl.a. på grund af miljøspørgsmål såsom nulløsning i forbindelse med gennemstrømning og sådan nogle ting. Jeg vil også sige, at normalt er jeg jo ikke ret glad for brug og smid væk-metoden, men når det var så klar en forudsætning, synes jeg også man skylder beslutningstagerne, at man tager dem alvorligt.

Så kan man spørge: Er der behov for sådan en fabrik? Det bliver også spurgt, og det svar, jeg kan høre, er et par luftkasteller: Kattegatforbindelsen skulle være begrundelsen; Østre Ringvej – jeg kalder den for havnetunnellen i Københavnstrup – skulle også være en forudsætning. Så har jeg også hørt nogle mere vidtløftige argumenter om, at der skal bygges en tunnel mellem Finland og Estland, og der kunne man måske også bruge fabrikken. Og så er der en hel masse idéer om, at man kunne bruge fabrikken til at lave vindmøller, og jeg ved ikke hvad, hvilket den slet ikke egnet til.

Men fælles for det her er, at det ikke er noget, der starter i morgen. Det vil sige, at argumentet om – jeg er nemlig også meget by- og land-tænkende – at fabrikken løser en masse problemer lokalt jo ikke er rigtigt, for man må vel formode, at når man er færdig med at lave tunnelelementerne til Femernforbindelsen, så bliver dem, der nu er ansat, fyret, for så er der ikke noget at lave. Og så er det spørgsmålet, hvad der sker i den mellemliggende periode.

Derfor er jeg rigtig, rigtig bange for det, som SF nævnte som et argument, nemlig at den her fabrik kan blive forudsætning for, at man beslutter nogle infrastrukturprojekter, som er bekvemme. Jeg kan konkret nævne, at Kattegatforbindelsen og Østre Ringvej er jeg absolut imod, så for mig er det en skade, at selve fabrikkens eksistens kan blive et argument for at gennemføre det. Det var i øvrigt også et selvstændigt argument for at opretholde Sund & Bælt, som der ellers ikke er så gode argumenter for.

Så summa summarum: Jeg tror, at fabrikken bliver et selvstændigt argument i den almindelige infrastrukturdebat, og det ønsker jeg ikke, og derfor kan jeg ikke støtte forslaget. Og så skal jeg hilse fra Alternativet og sige, at sådan har de det også.

Kl. 10:39

Formanden (Søren Gade):

Tak for det. Der er ingen korte bemærkninger. Vi siger tak til fru Jette Gottlieb fra Enhedslisten. Jeg byder nu velkommen til hr. Nick Zimmermann fra Dansk Folkeparti.

Kl. 10:40

(Ordfører)

Nick Zimmermann (DF):

Tak for det. Jeg kan sige fra Dansk Folkepartis side, at vi i hvert fald kommer til at støtte det her forslag. Vi synes sådan set, at det er en god idé at fastholde betonelementfabrikken ved Rødbyhavn. Man kan sige, at vi jo også får brug for at producere elementerne i fremtiden, og Lolland er jo et af de områder i Danmark, hvor det er godt at fastholde nogle produktionsarbejdspladser. I det hele taget vil etableringen af den faste forbindelse over Femern Bælt være til stor gavn for hele Lolland-Falster i forhold til vækst og udvikling. Derfor er vi i Dansk Folkeparti sådan set meget glade for, at vi i dag vedtager det her lovforslag, der gør det muligt, at vi kan bevare produktionsområdet og produktionsfaciliteterne i Rødbyhavn. Så vi kan i Dansk Folkeparti støtte det her forslag.

Kl. 10:40

Formanden (Søren Gade):

Tak for det. Der er ingen korte bemærkninger. Hr. Lars Boje Mathiesen, værsgo.

Kl. 10:40

Lars Boje Mathiesen (UFG):

Tak. Når nu Dansk Folkeparti mener, at staten skal eje produktionsvirksomheder, og at vi skal have mere stat og åbenbart så mindre menneske og mindre af det private, hvem skal så betale, hvis den her produktionsvirksomhed, som staten nu skal eje, giver underskud? Hvor er det, pengene så skal tages fra? For jeg går ud fra, at det er Sund & Bælt eller skatteborgerne, der så skal betale. Og hvor skal pengene så tages fra, hvis staten nu ikke kan finde ud af at drive en produktionsvirksomhed?

Kl. 10:41

Formanden (Søren Gade):

Ordføreren.

Kl. 10:41

Nick Zimmermann (DF):

Jeg vil sige, at helt overordnet mener jeg sådan set, at vi igennem de sidste 30-40 år har begået den store dumhed herindefra samlet set som politikere at sende alt for mange statslige arbejdspladser ud i det københavnske område og kun lægge dem i de store byer. Jeg synes sådan set, det er fantastisk, hvis vi herinde fra Borgen kan bidrage til, at der også kommer nogle arbejdspladser ud andre steder end nødvendigvis lige i midten af København.

Kl. 10:41

Formanden (Søren Gade):

Hr. Lars Boje Mathiesen.

Kl. 10:41

Lars Boje Mathiesen (UFG):

Det er meget fint, men det var bare ikke et svar på mit spørgsmål. Hvem skal betale, hvis staten ikke kan finde ud af at drive den produktionsvirksomhed og den giver underskud? Hvor skal pengene komme fra? Hvem skal betale den regning?

Kl. 10:41

Formanden (Søren Gade):

Ordføreren.

Kl. 10:42

Nick Zimmermann (DF):

Jeg mener helt grundlæggende, at vi bliver nødt til lægge arbejdspladser andre steder end kun i midten af København. Lolland skal jo ikke være en glemt del af Danmark, fordi det er langt væk fra hovedstaden. Så jeg mener sådan set, det giver rigtig god mening også at lægge nogle helt faste arbejdspladser nede i Lolland- og Falsterområdet.

Kl. 10:42

Formanden (Søren Gade):

Tak for det. Der er ikke flere korte bemærkninger, og vi siger tak til hr. Nick Zimmermann fra Dansk Folkeparti. Jeg byder nu velkommen til hr. Kim Edberg Andersen fra Nye Borgerlige.

Kl. 10:42

(Ordfører)

Kim Edberg Andersen (NB):

Tak for det, formand. Jeg kan tage det sidste først. Hr. Lars Boje Mathiesen har jo forgæves spurgt stort set alle ordførere herinde: Hvem skal betale regningen i en statslig virksomhed, såfremt den giver underskud? Det skal skatteborgeren. Det er det helt iskolde svar: Det skal skatteborgeren.

Vi kommer til at støtte forslaget. Det giver ingen mening at rive noget ned, men jeg har mange bekymringer. Jeg har en bekymring om, hvorfor man ikke først har forsøgt at sælge det. Hvor er udbudsrunden? Jeg hører jo en masse af de andre ordførere sige: Det her bliver et succeseventyr, der kommer tusindvis af arbejdspladser dernede, der er så meget arbejde i pipelinen dernede, at det bliver det nye klondike, at goldrushet på Lolland med byggeri bliver helt vildt. Og jeg er helt sikker på, at hvis man vidste, det blev så godt, så var der endog rigtig mange private virksomheder, der allerede stod i kø med pengesækken dernede for at få lov til at købe det. Det er bare virkeligheden.

Fru Jette Gottlieb har jo ret, når hun siger, at det her godt kunne hænde at blive en motor, med hensyn til at vi begynder at lave nogle infrastrukturprojekter, fordi vi jo nu har produktionskapaciteten. Og i modsætning til fru Jette Gottlieb synes jeg jo, det er en god ting, for der er masser af steder i Danmark, hvor vi har brug for mere motorvej – det er jeg slet ikke i tvivl om – og noget af det bliver hæmmet af dårlige broer og dårlige tunneller. Der er masser af ting, vi kan lave med det her betonstøberi, men vi laver jo allerede broer, og vi har også altid kunnet lave tunneller.

Så lad være med at stikke folk blår i øjnene, med hensyn til at hvis vi fortsætter med at drive et kæmpe område dernede, som skal leve af at lave betonelementer, så bliver det ikke konkurrenceforvridende, for det gør det. Alternativet er, ud fra hvordan politikere regner, at sige, at hvis ikke vi underbyder markedet her, så kommer skatteborgerne jo til at komme af med 0,5 mia. kr. til dem, vi skal have dernede, og så er det nemmere lige at give den halve milliard kroner til et nedslag i prisen, og så går det o p op samfundsmæssigt. Vi kan alle de fine ord herinde, men det er alt sammen bare med til at konkurrenceforvride, og når man konkurrenceforvrider, så gør man bare tingene dyrere. Og så er vi igen tilbage ved, at den danske skatteborger bare kommer til at tale mere for tingene, og det kan vi jo ikke være interesserede i.

Til argumentet om, at man nu kan sejle elementerne 1.000 km, vil jeg sige, at det da er dejligt; så kan vi jo få elementer sejlet hertil helt fra Nordafrika, f.eks. Algeriet, for jeg er næsten sikker på, at de kan samme teknologi. Og som Venstres ordfører også sagde, døjede vi jo i forvejen lidt med, at det var for dyrt at producere det herhjemme, og det er det, alle vores bekymringer går på.

Men naturligvis giver det jo heller ikke mening at nedlægge noget og bruge 1 mia. kr. på at rive noget ned, fordi man som politiker bare har været for doven til at se på, om der var nogen, der ville købe det. Så vi kan jo fra Nye Borgerliges side håbe på, at der er noget om den her snak om, at det engang i fremtiden vil give en bedre pris, altså at vi rent faktisk lægger det her ud og ser, om der er nogen, der vil købe det. Vi har jo 1 mia. kr. at give af, som vi har sparet på nedrivningen. Så måske kunne vi sælge det til nogle private. Hvad angår underskuddet på en tom grund dernede, er det selvfølgelig afhængigt af, hvad ejendomsvurderingen bliver. Den bliver nok høj, for det er jo et kæmpe godt projekt, og vi er jo begyndt at blive beskattet af, hvad der måske sker i fremtiden. Så det bliver en ret dyr ejendomsskat på sådan et stort område, det er jeg jo klar over, men 1 mia. kr. bliver det nok alligevel ikke. Så vi kan jo nå at sende det i udbud, for ved OPP er det er jo også staten, der driver det, bare gemt bag det, at de lejer det ud til en privat. Så hvis vi kan give hinanden håndslag på, sådan som Venstres ordfører næsten gjorde det, at vi sørger for at sælge det her, når prisen bliver god og fremtiden ligger der, så kommer vi også til at stemme for det.

Men Nye Borgerlige kommer til at støtte forslaget. Det giver jo ikke mening at rive noget ned, og så vil jeg faktisk give den socialdemokratiske ordfører ret: Der er områder af Danmark, hvor man ikke har behov for, at tingene bliver nedlagt. Og jeg håber, at Socialdemokraterne husker den her velvilje fra Nye Borgerlige i forhold til Lolland, når vi skal til at snakke transport, kilometerafgift, landbrug og fiskeri, sådan at min region også kan få lov at have nogle arbejdspladser i fremtiden; så lover jeg at stille mig herop og sige, at det er en festdag, når CO2-afgiften på landbrug bliver fjernet, elafgiften bliver lavet sådan, at vi har råd til at varme vores huse op, og alle de andre problemstillinger, vi har i Udkantsdanmark. Så det er dejligt at høre, at Socialdemokraterne er velvillige med hensyn til at se på, om Udkantsdanmark har nogle problemstillinger, som er anderledes end dem i Storkøbenhavn.

Så Nye Borgerlige støtter forslaget med de her små bekymringer.

Kl. 10:46

Formanden (Søren Gade):

Tak for det. Der er foreløbig tre, der har korte bemærkninger. Hr. Lars Boje Mathiesen, værsgo.

Kl. 10:46

Lars Boje Mathiesen (UFG):

Godt. Så vi har den 9. november 2023, og Nye Borgerlige mener altså, at staten nu skal eje og drive en produktionsvirksomhed, som skal lave betonelementer til f.eks. vindmøller. Det er det, lovforslaget her går ud på. Så kan man sagtens have nogle hensigtserklæringer om, hvad man vil, og hvad man godt kunne tænke sig at det blev brugt til efterfølgende. Faktum er, at her er det staten, der skal drive det videre og også have ejerskabet.

Jeg vil godt spørge ordføreren, hvem det er, der skal betale, hvis den her virksomhed så får underskud. For det er rigtigt nok, at det koster 1 mia. kr. at rive den ned. Det gjorde det ikke, hvis man solgte den til nogen private med det samme; man har lang tid til at finde ud af det. Men det er ikke det, man gør i det her lovforslag. Her vil man have, at staten skal drive det. Hvad nu, hvis det giver underskud med 500 mio. kr. om året? Så er den milliard jo brugt op ret hurtigt. Hvem skal så derefter betale den regning for, at staten nu skal til at drive en betonelementvirksomhed, som staten sandsynligvis er rigtig dårlig til – ligesom alle andre ting, som staten driver?

Kl. 10:48

Formanden (Søren Gade):

Ordføreren.

Kl. 10:48

Kim Edberg Andersen (NB):

Men det, som ordføreren ikke forholder sig til, er, at alternativet er en udgift på 1 mia. kr. direkte lige nu. Det, ordføreren ikke forholder sig til, er, at hvis der ikke er noget produktion dernede, er det vedligehold af bygningerne, og der går jo nogle år, inden vi rammer den milliard, bliver jeg nødt til at forklare ordføreren. Så der er jo nogle år til at sælge den. Og det var det, jeg fortalte ordføreren før, nemlig at i Nye Borgerlige giver det ikke mening at rive noget ned for 1 mia. kr. Men det var nok også ret tydeligt i min tale, at vi skal arbejde for, at det her bliver solgt til private aktører hurtigst muligt. Så regnestykket hænger ikke helt sammen. For med 1 mia. kr. i bare bygningsvedligehold af forholdsvis nye bygninger er vi altså et stykke ude i fremtiden. Og det er ikke blevet udbudt til salg, bliver jeg nødt til at fortælle ordføreren, så alternativet er jo, at det bliver revet ned, hvis ikke vi stemmer for forslaget.

Kl. 10:48

Formanden (Søren Gade):

Hr. Lars Boje Mathiesen.

Kl. 10:48

Lars Boje Mathiesen (UFG):

Der er to faktuelle fejl i det. For det første stopper produktionen jo ikke lige med det samme. Det kommer til at køre i en årrække frem, indtil man er færdig dernede i 2027. Det vil sige, at man har haft lang tid til at undersøge, om der er private, der vil købe det her. Og der er jo ingen, der forudsætter, at fordi man ikke vedtager det her, så skal man automatisk bruge 1 mia. kr. på bare at fjerne det. Det kunne godt være, at der var nogen, der var interesseret i at købe det eller købe produktionsenhederne. Så det med 1 mia. kr. er jo bare en skrøne og en floskel.

Bundlinjen er, at når man stemmer for det her forslag, stemmer man for, at staten nu kommer til at eje og drive en betonelementvirksomhed. Er det virkelig Nye Borgerliges politik?

Kl. 10:49

Formanden (Søren Gade):

Ordføreren.

Kl. 10:49

Kim Edberg Andersen (NB):

Nej, det er Nye Borgerliges politik at forholde sig til virkeligheden og det, der står i forslaget, og ikke bare at opdigte tallene. Virkeligheden er jo, at hvis ikke det her lovforslag kom igennem, skulle det nedrives. Det er det, som der blev snakket om, dengang det blev gennemført i sin tid. Og det vil sige, at der så de facto nu er en faktuel udgift på 1 mia. kr., som ordføreren gladelig svinger hen over, fordi han tænkte, at Nye Borgerlige nu skulle hænges ud som statsligt drevne. Og det ved ordføreren jo alt andet lige at Nye Borgerlige ikke er.

Men det, Nye Borgerlige er, er et faktabaseret parti. Og virkeligheden er, at nu har vi 1 mia. kr. i bygningsvedligehold og vi kan arbejde indefra for at få det solgt – hvilket Venstre har sagt at vi er villige til, når prisen er til det. Og mon ikke, at vi kan nå at få det solgt inden 2027. Jeg har jo liberaliseret postverdenen sammen med ministeren. Så jeg er sikker på, at jeg også kan finde en måde at privatisere en bygningsmasse på Lolland på, så vi både har arbejdspladser, som er fæstnet i det private, og sparer statsborgerne penge – den milliard, som de ellers står til at miste.

Kl. 10:50

Formanden (Søren Gade):

Hr. Kasper Roug, Socialdemokratiet. Værsgo.

Kl. 10:50

Kasper Roug (S):

Tak for det, og tak til ordføreren for hans tale. Jeg vil også gerne starte med at sige tak for, at ordføreren støtter forslaget. Det er jeg rigtig glad for. Jeg er bare ikke så glad for, at ordføreren sådan bliver ved med at kalde os fra Lolland-Falster og andre yderområder for nogen fra Udkantsdanmark. Det skurrer sådan lidt i mine ører, men fred være med det. Det må vi tage over en kop kaffe en anden dag.

Jeg forstår til gengæld også godt, at der er meget kritik af selve lovforslaget her, i forhold til hvad nu hvis. Hvad nu, hvis der kommer en ny forbindelse, eller hvad nu, hvis der er nogen, der gerne vil bruge det til dit og dat. Det er ordføreren, der har kritiseret mere eller mindre alle ordførere her i salen. Og der kan jeg ikke lade være med lige at vende den rundt engang til ordføreren og sige: Jamen hvis ordføreren gerne vil have, at det skal være en privat, der skal købe det anlæg her, hvad så, hvis man ikke vil give den pris, som ordføreren gerne vil have, men kun vil give 3 mia. kr. eller 2 mia. kr. eller 1 mia. kr. for det. Skal vi så sælge det for det?

Kl. 10:51

Formanden (Søren Gade):

Ordføreren.

Kl. 10:51

Kim Edberg Andersen (NB):

Jeg siger det bare, fordi jeg er af boomergenerationen, så jeg er vant til at det hedder Udkantsdanmark, der, hvor jeg kommer fra. Vi kan godt kalde det Danmark uden for byerne, den rådne banan, og hvad vi ellers gør, bare vi alle sammen ved, hvor vi faktuelt er. Det er ikke ment nedgørende, og jeg er jo som ordføreren selv fra et sted, som bliver kaldt det, så det går nok, kan man sige. Så der er ikke noget nedladende eller geografisk racisme i det.

Men selvfølgelig skal vi sælge det for det, markedet vurderer det er værd. Der ved jeg godt, at det er svært for en socialdemokrat at forstå, at det er sådan markedet jo fungerer. Så hvis salgsprisen rent faktisk er 255 kr. plus moms, fordi det er det, det er værd, så er det det, vi skal sælge det for. Er det 19 mia. kr. værd, skal vi jo sælge det for det.

Det, der er problemet, er, at det ikke allerede har været sendt ud i udbud, sådan at vi ved, hvad prisen på det her er. Vi ved faktuelt, at prisen for at rive det ned er 1 mia. kr., og Nye Borgerlige er altid fortalere for, at vi sparer skatteborgerne for misbrug af deres penge.

Kl. 10:52

Formanden (Søren Gade):

Ønsker spørgeren et andet spørgsmål? Værsgo.

Kl. 10:52

Kasper Roug (S):

Tak for det, og tak for svaret. Nu vil jeg lige sige, at jeg jo på ingen måde skal bestemme, hvad ordføreren skal sige, men på Lolland-Falster ved jeg også at man heller ikke er glad for at blive kaldt den rådne banan. Men det må vi også tage over en tredje kop kaffe på et andet tidspunkt.

Nu skal jeg bare lige forstå det: Vil det sige, at Nye Borgerlige vil sælge til en privat lige meget hvad, så selv hvis man sælger hele anlægget for kun 250 kr. plus moms endda, vil man tage det potentielle tab på 6,5 mia. kr. på det?

Kl. 10:53

Formanden (Søren Gade):

Ordføreren.

Kl. 10:53

Kim Edberg Andersen (NB):

Jamen jeg vidste, at det ville blive vanskeligt for en socialdemokrat at forstå det. Men markedsværdien er jo den samme for en statslig virksomhed. Det, der bare sker på det private marked, er, at man prissætter efter, hvad man kan tjene hjem. Så om jeg sælger det til 1 kr. til nogen, fordi det er markedsværdien, eller staten så nedskriver det til 1 kr., fordi det er det, der er markedsværdien, giver det faktisk det samme. Den eneste forskel er jo, at hvis du gør det på markedsvilkår, har du jo selvfølgelig nogle, der har lyst til at drifte det her for at tjene de 255 kr. hjem, hvorimod hvis det er staten, så har hr. Lars Boje Mathiesen jo ret. Hvis staten driver virksomhed, har det ikke været en succes. Det bliver vi bare nødt til historisk og faktuelt at se at vi ikke er gode til statsligt.

Kl. 10:53

Formanden (Søren Gade):

Tak for det. Der er ikke flere korte bemærkninger. Vi siger tak til hr. Kim Edberg Andersen fra Nye Borgerlige. Jeg giver nu ordet til hr. Lars Boje Mathiesen, uden for grupperne.

Kl. 10:53

(Privatist)

Lars Boje Mathiesen (UFG):

Så står vi her på en dag, hvor resultatet bliver mere stat og mindre privat iværksætteri og private virksomheder. Det, der kommer til at ske i dag, er, at et flertal i Folketinget vælger at sige, at staten skal eje og drive en produktionsvirksomhed, som laver betonelementer. Vi kan forstå, at den skal lave betonelementer til f.eks. vindmøller og andre ting. Så i forhold til staten, som vi alle ved har fremragende track records og erfaringer med at drive virksomheder, mener Folketinget nu, at vi da lige skal lægge endnu en virksomhed ind under statens lange arme – tillykke med det!

Jeg har så spurgt samtlige ordførere, hvem der så skal betale regningen, hvis den her virksomhed giver underskud. Nu har statslige virksomheder jo en sjov evne til at give underskud, og hvem skal så betale regningen? Det er der ikke rigtig nogen, der vil svare på. Det er jo klart, at det først og fremmest bliver Sund & Bælt, og hvem er det, som ejer dem? Ja, det er den danske stat. Er det så priserne over Storebælt, der skal være dyrere for at finansiere det underskud, fordi man ikke kan få solgt sin betonelementer nede fra Lolland-Falster? Og hvis man siger, at nej, det duer ikke, og at vi ikke skal hæve priserne på at køre over Storebælt, fordi det ikke er godt for mobilitet i Danmark, så skal pengene tages et andet sted i statskassen.

Det er nøjagtig det, som man gang efter gang gør i forhold til SAS, hvor man også hiver milliarder op af statskassen for at finansiere et flyselskab, som flyver folk til Mallorca. Det er en vanvittig dårlig idé. Enhver ansvarlig regering ville selvfølgelig have undersøgt, om man kunne sælge det her til private, og hvad mulighederne er for at drive det videre.

Jeg kan forstå på folk, at det her er en god idé, fordi det er godt at have en produktionsvirksomhed nede på Lolland-Falster, hvis vi engang får brug for nogle elementer til Kattegatbroen. Men der er jo ingen garanti for, at det bliver den produktionsvirksomhed nede på Lolland-Falster, som er ejet af staten, som så også skal levere de her ting, med mindre man kan, og det må vi jo spørge ministeren om, gå fuldstændig uden om alle udbudsregler, der er, og så bare sige, at det skal være den her fabrik og kun den her fabrik, der skal levere til fremtidige infrastrukturelle projekter, som vi laver i Danmark. Det er en meget, meget dårlig idé.

I forslaget står der også noget om, hvad det her har af konsekvenser for staten. Der skal man lægge mærke til den lille detalje, som står godt plantet nede i forslaget. Der står:

»Eventuelle positive og/eller negative konsekvenser vil blive kvantificeret i forbindelse med de konkrete projekter og aktiviteter, som i fremtiden vil finde sted i produktionsområdet.«

Så det her kan komme til at give gevaldigt underskud. Man aner det simpelt hen ikke, men alligevel smider man det – vups! – lige igennem Folketinget, for når alt kommer til alt, vil selv borgerlige partier, såkaldt borgerlige partier, også have mere stat. Det får de i dag, for nu skal staten til at eje en betonvirksomhed – tillykke med det!

Kl. 10:57

Formanden (Søren Gade):

Tak for det. Der er ingen korte bemærkninger. Vi siger tak til hr. Lars Boje Mathiesen (UFG), som var den sidste ordfører. Derfor giver jeg nu ordet til transportministeren.

Kl. 10:57

Transportministeren (Thomas Danielsen):

Tak for det, formand. Jeg tror allerede nu, at jeg kan få hr. Lars Boje Mathiesens blodtryk til at falde ved at berolige ham med, at staten ikke i dag og heller ikke i fremtiden skal eje nogen betonproduktionsvirksomhed. Men under alle omstændigheder vil jeg sige mange tak, og jeg vil gerne takke ordførerne for de mange bemærkninger; det kan være, at det giver anledning til, at vi skal følge op med yderligere skriftlige besvarelser, hvis det har interesse. Jeg kan høre på debatten, at mange af frustrationerne udspringer af noget, som ikke foreslås.

Men jeg vil gerne starte indlægget med at sige: Kunne man forestille sig en privat virksomhed, som byggede en fabrik til 6,5 mia. kr. for at bygge typehuse, og som så, efter at man har bygget et par hundrede af dem, river fabrikken ned efter 5 år? Nej, det kan man selvfølgelig ikke. Det er sådan set også derfor, vi førstebehandler det her lovforslag om at bevare tunnelelementfabrikken i Rødbyhavn. Man må forvente, at der i fremtiden vil blive brug for betonelementer til store anlægsprojekter; man vil endog kunne mene, at man i nogen grad måske ærgrer sig lidt over, at man ikke kunne benytte sig af allerede etablerede produktionsfaciliteter ved anlæg af f.eks. Øresundsbroen. Nu har vi så muligheden for genbrug. Vi har mulighed for at genbruge produktionsområdet ved Rødbyhavn, og den mulighed skal vi naturligvis gribe.

Med den nuværende anlægs- og driftslov skulle vi rive tunnelelementfabrikken ned og fjerne arbejdshavnen efter endt brug ved Femern Bælt-projektet. Med lovforslaget undgås nedrivningen, og det kan sikre hurtigere færdiggørelse og lavere anlægsomkostninger ved fremtidige anlægsprojekter. Hvorfor rive et stadig anvendeligt produktionsområde ned blot for at opføre et nyt tilsvarende et andet sted? Det er hverken godt for pengepungen eller klimaet. Genanvendelse af produktionsfaciliteterne kan også bidrage til at fastholde de kompetencer, der er opbygget på Lolland ved anlæg af Femern Bælt-forbindelsen. Det er med god grund noget, som betyder virkelig meget for lokalområdet.

Jeg har prøvet at sidde og notere de spørgsmål, der har været i salen, og jeg ved ikke, om jeg skal prøve at løbe dem igennem eller se, om jeg bliver spurgt om dem. Hr. Lars Boje Mathiesen spurgte jo f.eks. på et tidspunkt: Kan man tænke sig lignende modeller andre steder i dag, altså hvor man gør det her, og hvor man har en elementfabrik eller andre aktiviteter, som man så skal drive fra statens side? Staten skal ikke drive nogen produktionsvirksomhed. Det er en attraktiv lokation, som giver nogle unikke muligheder, ligesom hvis man f.eks. kigger på vores jernbaneværksteder.

Altså, vi kan ikke placere værksteder alle mulige steder, men vi har nogle værksteder i DSB, som private så kan byde ind på, når de skal ind og reparere og stå for vedligeholdelse DSB's tog. Her har vi nogle rammer, som vi kan udbyde til private virksomheder, som de så kan bruge til at bygge elementer til infrastruktur, vindmøllefundamenter, og hvad ved jeg. Og det giver god mening.

Det er ikke staten, der ejer produktionsvirksomheden, men hvorfor skal staten så eje faciliteterne eller rammerne? Det skal den, for ellers giver det jo ikke mening, for vi har ikke mulighed for at planlægge, hvad der skal laves. Hvis vi laver et anlægsprojekt – det kan være Østre Ringvej, det kan være tredje Limfjordsforbindelse – så bliver vi nødt til at kunne lave et udbud af f.eks. tredje Limfjordsforbindelse, således at alle virksomheder har mulighed for at byde ind på de rammer, vi stiller til rådighed på de her etablerede lokationer.

Når der af Nye Borgerlige bliver spurgt, om det her ikke vil være konkurrenceforvridende, så er svaret jo nej, for det er netop alle private virksomheder, som på lige fod har mulighed for som en del af deres projekt enten at vælge at bygge en ny elementfabrik eller leje sig ind i de etablerede lokaler, som med det her forslag bliver bevaret. Så Femern Bælt ejer fabrikken i dag. Vi vælger her bare at bevare løsøre og bygninger, således at vi kan leje de rammer ud fremadrettet. I lovforslaget står der i øvrigt også flere steder, at staten ejer, men driver ikke fabrikken, og derfor håber jeg, at det kommer til at stå rimelig klart.

Men jeg vil gerne endnu en gang takke for bemærkningerne, og jeg ser frem til udvalgsbehandlingen af lovforslaget. Tak for ordet.

Kl. 11:03

Formanden (Søren Gade):

Tak for det. Der er foreløbig tre korte bemærkninger. Først er det hr. Christian Friis Bach, Radikale Venstre. Værsgo.

Kl. 11:03

Christian Friis Bach (RV):

Tak for det. Jeg vil bare høre transportministeren, om han, hvis den her fabrik nu bliver liggende, vil undersøge, om vi så ikke kan bruge de tunnelelementer, som kan bygges på den her fabrik, til at lave nye tunnelrør langs med den nuværende Limfjordstunnel øst for Aalborg i stedet for at lave den dyre, store og fejlplacerede Egholmlinje.

Kl. 11:03

Formanden (Søren Gade):

Ministeren.

Kl. 11:03

Transportministeren (Thomas Danielsen):

Jeg lyttede mig til et måske lille drillespørgsmål i forhold til linjeføringer og i bund og grund ikke så meget, i forhold til hvilke potentialer og muligheder der er for elementfabrikken dernede. Men hvis jeg skal svare på spørgsmålet, vil jeg sige, at der jo sådan set ikke er nogen begrænsninger, i forhold til hvad man kan bruge elementfabrikken til. Det kan være brobyggerier, brofag, det kan være tunnelløsninger, det kan være vindmøllefundamenter, det kan være hvad som helst. Så på den måde vil jeg sige, at der ikke nogen begrænsninger der. Men der er ikke nogen slinger i valsen i forhold til linjeføring af den tredje Limfjordsforbindelse ved Aalborg, og der er ikke nogen slinger i valsen i forhold til anlægsloven, og i forhold til at vi skal have skovlen i jorden.

Kl. 11:04

Formanden (Søren Gade):

Hr. Christian Friis Bach.

Kl. 11:04

Christian Friis Bach (RV):

Jamen jeg hører alligevel en lille tøven her hos transportminister, som jeg gerne vil udnytte i forhold til at høre, om det da ikke giver mening at få undersøgt, om den her fabrik faktisk kunne lave en bedre, billigere, hurtigere og langt mere klimavenlig Limfjordsforbindelse. Så kan vi jo slå rigtig mange fluer med et smæk: Fabrikken bliver der, og vi får en mere klimavenlig, bedre og billigere forbindelse hen over Limfjorden, som også er placeret på en måde, så vi letter trafikken på motorvejene. Så jeg vil høre transportminister igen: Vil transportministeren ikke undersøge den mulighed?

Kl. 11:05

Formanden (Søren Gade):

Ministeren.

Kl. 11:05

Transportministeren (Thomas Danielsen):

Jeg har ikke til sinds at bruge ressourcer på at undersøge løsninger, der ikke er opbakning til. Men hvis ordføreren stiller mig et skriftligt spørgsmål, vil jeg besvare det efter bedste evne. Men der er bred opbakning til en linjeføring både lokalt og nationalt, og det har der været igennem mange år. Derfor finder jeg ikke nogen anledning til at fortsætte med at undersøge alternative linjeføringer.

Kl. 11:05

Formanden (Søren Gade):

Hr. Lars Boje Mathiesen.

Kl. 11:05

Lars Boje Mathiesen (UFG):

Tak. Der står direkte i lovforslaget her, og jeg citerer:

»Det foreslås derfor, at Sund & Bælt Holding A/S eller et selskab ejet af Sund & Bælt Holding A/S bemyndiges til, efter transportministerens beslutning, at stifte et selskab, som har til formål at indtræde som den fremadrettede ejer af tunnelelementfabrikken«.

Det vil sige, at det er Sund & Bælt A/S, som kommer til at stifte et underfirma, som så kommer til at eje det. Så vidt jeg ved, er det transportministeren, som er ene bestyrelsesmedlem på statens vegne som ejere i Sund & Bælt A/S. Hvis den her virksomhed, som så bliver en undervirksomhed til Sund & Bælt A/S, kommer til at generere store underskud, hvis den konstant giver massive underskud, så skal det jo vel dækkes af Sund & Bælt, og hvis det skal dækkes af Sund & Bælt, hvem skal det så dækkes af derefter? For jeg går ud fra, at virksomheden, som transportministeren siger, skal konkurrere på lige fod med andre private virksomheder. Så er der jo ikke nogen garanti for, at de elementer, som vi skal bruge til infrastrukturprojekter, vil komme dernedefra. Så hvad sker der, hvis den får underskud og det derfor genererer et underskud ind i Sund & Bælt A/S?

Kl. 11:06

Formanden (Søren Gade):

Transportministeren.

Kl. 11:06

Transportministeren (Thomas Danielsen):

Den danske stat ejer Sund & Bælt Holding A/S 100 pct., og derunder har vi en lang række virksomheder, lige fra BroBizz, Sund & Bælt Partner, A/S Storebælt, Femern Landanlæg, herunder Femern A/S, A/S Øresund osv. osv., og hvis der er nogle af de virksomheder, som ikke er veldrevede, så retter vi selvfølgelig op på det. Det er de heldigvis, men teoretisk set, såfremt der ville være et underskud, er det klart, at det ville belaste Sund & Bælt Holding i sidste ende.

Kl. 11:07

Formanden (Søren Gade):

Hr. Lars Boje Mathiesen.

Kl. 11:07

Lars Boje Mathiesen (UFG):

Præcis, og hvem står som ejer af Sund & Bælt? Det gør den danske stat, altså de danske skatteborgere. Det er nogenlunde ligesådan som man har indretningen med SAS. Så når SAS heller ikke kan blive drevet ordentligt, så falder regningen for de danske skatteborgere, som vi har set det i de seneste par år, som må have pengene op af lommen.

Kan transportministeren her garantere, at der ikke kommer et tidspunkt, hvor man for at dække et underskud i den her virksomhed enten må hæve taksterne over Storebælt eller vi må have penge op fra statskassen?

Kl. 11:08

Formanden (Søren Gade):

Transportministeren.

Kl. 11:08

Transportministeren (Thomas Danielsen):

Nu er det jo et flertal i Folketinget, der er med til at fastsætte mange af de her ting som takster osv., men der er en meget stor interesse for de her produktionsfaciliteter, den er enormt stor. Vi laver havnepartnerskaber, vi laver et havneatlas, og vi laver alverdens ting, fordi vi er i bekneb med havnekapaciteten, og her er der en lang række virksomheder, som sender lange blikke ned til de her rammer.

Derfor vil det være uhensigtsmæssigt at sælge det, og det kommer heller ikke til at ske. Derfor er det hensigtsmæssigt, at det er staten, der ejer rammerne, og staten, der så kan udleje det til alle de aktører, som er interesserede i det, og jeg har ikke nogen planer om, at de rammer skal udlejes som en underskudsgivende virksomhed, altså med en husleje, som er mindre end driftsomkostningerne, nej.

Kl. 11:09

Formanden (Søren Gade):

Fru Jette Gottlieb fra Enhedslisten. Værsgo.

Kl. 11:09

Jette Gottlieb (EL):

Tak. En del af begrundelsen for, at man gjorde hele konstruktionen midlertidig, var jo, at der er forbundet en enorm CO2-udledning med driften af sådan en fabrik. Og nu vil jeg så spørge ministeren, om der er nogen som helst overvejelser for, hvordan man skal kompensere i det tilfælde, hvor man lader den være permanent arbejdende.

Kl. 11:09

Formanden (Søren Gade):

Transportministeren.

Kl. 11:09

Transportministeren (Thomas Danielsen):

Altså, ordføreren ved jo ikke, hvad der eventuelt bliver produceret. Det kan jo være vindmøllefundamenter, og ja, det har et klimaaftryk at lave vindmøllefundamenterne, men vi har i regeringen bare en ambition om, at vi skal have flere vindmøller op, og derfor er det her en del af den produktion, som kan blive aktuel og nødvendig. Det ved vi ikke endnu. Så produktionen har et aftryk, uanset om det er produktion til infrastruktur eller til den grønne omstilling.

Kl. 11:09

Formanden (Søren Gade):

Fru Jette Gottlieb.

Kl. 11:09

Jette Gottlieb (EL):

Nu er det her jo ikke en vindmøllefabrik, men det er en tunnelelementfabrik, og kan ministeren ikke forestille sig, at der sker en teknologisk udvikling, der gør, at man f.eks. kunne forestille sig andre teknologier, der var mindre CO2-udledende, og at det ville give en helt anden tankemåde i forhold til det? Og hvis man så nu siger, at man jo heller ikke kommer til at bruge fabrikken lige med det samme, så vil jeg sige, at det, hvis den ikke bruges, så heller ikke giver nogen mening at forlænge den.

Kl. 11:10

Formanden (Søren Gade):

Transportministeren.

Kl. 11:10

Transportministeren (Thomas Danielsen):

Vi bruger den jo frem til 2027, og derefter har vi ikke viden om, hvad den så skal bruges til. Det har vi ikke lagt os fast på. Men jeg siger jo bare, at der er ualmindelig mange muligheder. Men det er jo ikke krav i forhold til produktionens klimaaftryk, der skal lægges ind i sådan en lov som denne. Hvis man ønsker at stille krav til klimaaftryk i forbindelse med elementbyggerier, f.eks. et tunnelbyggeri, et vindmøllefundamentsbyggeri eller andet, så er det jo i forbindelse med det udbud, som man der laver, man skal stille eventuelle klimakrav.

Kl. 11:11

Formanden (Søren Gade):

Der er ikke flere korte bemærkninger. Vi siger derfor tak til transportministeren.

Der er ikke flere, der har bedt om ordet, og derfor er forhandlingen sluttet.

Jeg foreslår, at lovforslaget henvises til Transportudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

5) 1. behandling af beslutningsforslag nr. B 6:

Forslag til folketingsbeslutning om at skærpe dyrevelfærdslovens straffebestemmelser.

Af Kim Edberg Andersen (NB) og Pernille Vermund (NB).

(Fremsættelse 04.10.2023).

Kl. 11:11

Formanden (Søren Gade):

Jeg giver nu ordet til ordføreren for forslagsstillerne, hr. Kim Edberg Andersen, Nye Borgerlige. Værsgo.

Kl. 11:11

Begrundelse

(Ordfører for forslagsstillerne)

Kim Edberg Andersen (NB):

Tak for det, formand. Mennesker, der kender mig, ved, at det her er en af de tre veje, som jeg har haft ind i politik, og noget, som jeg har bekymret mig om i en masse år. Jeg har haft dyr i mit liv, helt siden jeg var lille, og jeg har både lært, at nogle dyr skal spises, og at nogle dyr skal kæles, men at der skal passes på alle dyr.

Når man ser en sag som den, som vi uheldigvis nu har set nede på et stutteri ved Skals, og man begynder at undersøge sagen, så bliver man som folketingspolitiker nødt til at erkende, at vi tilsyneladende har et regelsæt og et lovgrundlag, som ikke er effektivt i forhold til at stoppe visse former for mishandling af dyr. I den aktuelle sag er der jo et stutteri, som i årevis har fået ret store bøder, men som driver en forretning. Der bliver man jo så nødt til at sige, at der, hvis bøderne er så små, at det at drive forretningen stadig væk giver et overskud, ingen grund er til at ændre det, som man får en bøde for. Så laver man en cost-benefit-analyse på det, og der er man så kommet frem til, at det skal vurderes.

Derfor håber jeg på velvilje fra ordførerne til at bede regeringen om at se tingene igennem og finde frem til en måde, sådan at vi slipper for de her sager. For der er jo ikke kun sagen dernede, men jeg har jo set de her sager i masser af år og har også set myndighederne til baggrund fortælle mig, at de står handlingslammede i forhold til at gøre noget ved det. Det er ikke en ligetil sag, og derfor ved jeg også, at regeringen skal bruge noget tid på det, men mit store ønske er dybest set, at vi i dag tager det første lille skridt til at sikre, at vi kommer til at behandle vores dyr ordentligt. Hvis man vælger at have et dyr, har man et ansvar for at behandle det ordentligt, og der vil jeg faktisk, også som medlem af Nye Borgerlige, gå så vidt som at sige, at man, hvis man ikke forstår det ansvar, skal miste retten til at have de dyr. Tak for ordet.

Kl. 11:13

Formanden (Søren Gade):

Tak for det. Vi siger tak til ordføreren for forslagsstillerne, hr. Kim Edberg Andersen, Nye Borgerlige. Forhandlingen er åbnet, og den første, der får ordet, er ministeren for fødevarer og landbrug og fiskeri.

Kl. 11:14

Forhandling

Ministeren for fødevarer, landbrug og fiskeri (Jacob Jensen):

Tak for det, formand, og tak til hr. Kim Edberg Andersen og de folketingsmedlemmer, der har fremsat beslutningsforslaget her i dag, som jeg synes rejser et meget, meget vigtigt emne, nemlig hvordan vi sikrer dyrs velfærd i Danmark på baggrund af effektiv lovgivning og også den indsats, der selvfølgelig følger med i forhold til sanktioner. I beslutningsforslaget ønskes det, at regeringen igangsætter et gennemsyn af dyrevelfærdslovens regler om frakendelse af retten til at holde dyr, og at de partier, der så i så fald stemmer for, så også skal indkaldes til forhandlinger om den nærmere udformning af den undersøgelse. Derudover pålægges regeringen med forslaget så at fremsætte et lovforslag, der kan skærpe reglerne på baggrund af resultaterne af undersøgelsen inden udgangen af 2024.

Først vil jeg gerne sætte en tyk streg under, at regeringen og jeg har et meget stort fokus på dyrevelfærd. Dyr, som også hr. Kim Edberg Andersen rigtigt siger, skal leve et ordentligt liv i Danmark, og det har også været en af mine prioriteter, og det er fortsat en af mine prioriteter som minister på området. Jeg har også tidligere tilkendegivet, at jeg gerne vil igangsætte et gennemsyn af reglerne og praksis på området vedrørende sanktionering. Gennemsynet bør inkludere både en undersøgelse af strafniveau og en undersøgelse af brugen af og mulighederne for frakendelse af retten til at holde dyr i særlige tilfælde. I den forbindelse giver det også mening at se på kontrollen af dyrevelfærdsområdet, og hvordan samarbejdet i øvrigt fungerer mellem de ansvarlige myndigheder. I den her sammenhæng er det så Fødevarestyrelsen og politiet, som også har særlige enheder, der tager sig af dyrevelfærdssager. Så jeg er enig med forslagsstillerne i, at det kan være nyttigt med et gennemsyn af reglerne på det her område. Det vil jeg meget gerne være med til.

Vi har så fra regeringens side et forbehold, og det er også derfor, vi måske ikke overraskende ikke støtter det i den her omgang. Det skyldes, at vi også gerne vil se den undersøgelse og resultaterne, før vi i givet fald tager stilling til, hvad der så skal ske i forhold til lovændringen og dermed også de sanktioneringer, der skal til. Det synes jeg er den rigtige rækkefølge at tage det i. Herudover vil jeg også gerne nævne, at regeringen aktuelt er i gang med at se på mulige tiltag for at give et løft generelt til dyrevelfærden i Danmark, og det gælder både i forhold til produktionsdyr og familiedyr. Jeg forventer også inden længe at kunne invitere Folketingets partier til forhandlinger om tiltag på netop det område. Det er da også min forventning, at vi selvfølgelig kommer til at drøfte dyrevelfærd bredt set og også at drøfte, hvorvidt der skal igangsættes en undersøgelse af reglerne om praksis på området med partier, som synes, at det er sådan noget, der er vigtigt for dem. Det er det i hvert fald for mig.

Så jeg vil understrege, at vi er enige i den del af beslutningsforslaget, som vedrører et gennemsyn af reglerne for praksis på området. For det er afgørende, at kontrollen og sanktionerne på dyrevelfærdsområdet fungerer efter hensigten. Men som sagt afviser vi forslaget som helhed, som det ligger her, da vi gerne vil se resultaterne, inden vi tager politisk stilling til, hvordan lovændringerne i givet fald så skal foretages. Tak for ordet.

Kl. 11:17

Formanden (Søren Gade):

Tak for det. Der er foreløbig tre korte bemærkninger. Den første er fra fru Pia Kjærsgaard, Dansk Folkeparti. Værsgo.

Kl. 11:17

Pia Kjærsgaard (DF):

Altså, jeg må bare sige til ministeren, at jeg sad og overvejede, om jeg skulle trykke mig ind, for jeg tænkte, at det går bare derudaf, og at ministeren selvfølgelig siger ja til det her forslag. Men det gjorde ministeren så ikke. Og så tænkte jeg, at jeg bliver nødt til at tage ordet. For der sker jo ikke noget, minister, på det her område, og det her er en embedsmandstale, som ministeren holder: Hold dem ud i strakt arm, Jacob Jensen, vi skal nok svare udenom, som vi har gjort, jeg ved ikke hvor længe.

Det her bliver ikke til noget, medmindre der er nogen, der tager action. Og der er slet ingen tvivl om, at det er et godt forslag, som Nye Borgerlige er kommet med, og jeg kan på forhånd sige, at Dansk Folkeparti støtter det helhjertet, men jeg synes simpelt hen ikke, at man kan tillade sig længere at lade de her ting passere, for man gør ikke noget. Man vil se det ene, det andet og det tredje, og så skal man i øvrigt lige have EU med osv. Det her, vi gør, er ringe over for dyrene. Jeg bliver nødt til at indskærpe over for ministeren, at der skal ske noget nu – nu! – for det her kan vi bare ikke acceptere.

Kl. 11:18

Formanden (Søren Gade):

Ministeren.

Kl. 11:18

Ministeren for fødevarer, landbrug og fiskeri (Jacob Jensen):

Hvis det var rigtigt, at der ikke skete noget, var jeg sådan set fuldstændig enig med fru Pia Kjærsgaard, men som jeg har sagt, har vi, næsten fra da jeg startede i den her rolle, anmodet om forslag fra partierne, fra organisationer, som har med de her ting og gøre, Dyrenes Beskyttelse, erhvervet og andre, og der er kommet en stribe gode forslag, som vi har regnet på og kigget på i ministeriet. Det er også derfor, jeg siger, at det er vi nu ved at lægge sidste hånd på, og det her element, som Nye Borgerlige foreslår, vil være en del af det, som jeg ser det. Det kræver selvfølgelig, at der vil være politisk opbakning, men det er min klare fornemmelse, at der vil være det, til at igangsætte den undersøgelse, som der skal til for at kunne se på, hvad det er for nogle regler, der gælder, hvad det er for nogle sanktionsmuligheder, der er i dag, og hvad der så er politisk appetit på sådan en undersøgelse skal kaste af sig af konkret handling. Det er den rækkefølge, jeg ser det, og det er også derfor, jeg siger, at den del af forslaget, som der lægges op til her, hvad angår at lave den undersøgelse, kan jeg støtte, men jeg vil bare gerne se resultaterne, før vi træffer en politisk beslutning om, hvad der i givet fald skal ske, ifald strafsanktionerne skal skærpes.

Kl. 11:20

Formanden (Søren Gade):

Fru Pia Kjærsgaard.

Kl. 11:20

Pia Kjærsgaard (DF):

Regeringen har lige haft 1-årsjubilæum, og der er intet sket. Hvorfor kan man ikke bare igangsætte det? Nu ved jeg godt, at det er et princip, og det har jeg altid beklaget, altid, at en regering aldrig vil støtte et beslutningsforslag fra oppositionen, og det synes jeg er noget pjat, men sådan er det desværre. Det er en anden sag, men det synes jeg vi bør lave om på. Jeg kan ikke forstå, hvorfor man ikke bare kan sige »nu«. Vi behøver ikke vente på alt muligt. Vi har ventet et år, og ministeren ved det udmærket. Der er anmodet om forslag, ja, og man sidder i ministeriet med ti embedsmænd omkring ministeren, men der sker ikke rigtig noget. Jeg må sige, at der skal handling til, det skal der bare nu. Jeg håber, at de øvrige ordførere vil lægge et gevaldigt pres på ministeren.

Kl. 11:20

Formanden (Søren Gade):

Ministeren.

Kl. 11:20

Ministeren for fødevarer, landbrug og fiskeri (Jacob Jensen):

Jo, man må gerne lægge alt det pres og stille alle de spørgsmål, man vil, og det glæder jeg mig meget til, for det er lige præcis derfor, jeg har lavet det her stykke arbejde stort set fra starten af. Nu er det ikke helt et år siden, men næsten dog et år siden, jeg blev minister, og det gør også, at vi står nu ved målstregen, som jeg oplever det, og kan sige, at det her er noget, jeg gerne vil arbejde for. Men jeg synes, rækkefølgen må være, som også forslaget lægger op til i første del, at kigge på, hvad det er for nogle sanktionsmuligheder, der er i dag. For det er jo ikke sådan, at der ikke er den sanktionsmulighed, som der bliver ønsket, nemlig at man kan fratage folk retten til at holde dyr. Det kan man, men det er under hvilke omstændigheder, og hvad der skal til, og det vil jeg gerne undersøge, inden vi tager politisk stilling til, hvad der så i givet fald skal ske af lovændringer.

Kl. 11:21

Formanden (Søren Gade):

Hr. Carsten Bach, Liberal Alliance. Værsgo.

Kl. 11:21

Carsten Bach (LA):

Jeg må bare sige, at jeg fortsætter i samme spor som fru Pia Kjærsgaard. Ministeren tilkendegiver, at regeringen er indstillet på at igangsætte det her gennemsyn, og det er også rigtig fint; det er jo sådan set også det, beslutningsforslaget handler om. Der refereres også til kommende snarlige forhandlinger omkring dyrevelfærd, men regeringen, den magiske regering hen over midten, som jo endda har et flertal, kunne sagtens have sat det her gennemsyn i gang for lang tid siden – det kunne ministeren have gjort – sådan at vi, når vi skal have de her forhandlinger lige om lidt, rent faktisk kunne tage en politisk beslutning der, fordi gennemsynet allerede var gennemført; fordi ministeren kunne lægge papirer frem på bordet foran aftalekredsen og så sige: Jamen vi har lavet det her gennemsyn, og vi kan se, at der skal de her ændringer til, for at situationer som den, vi har set i Skals, og som beslutningsforslaget bygger på, ikke kommer til at ske igen. Hvornår sker der noget?

Kl. 11:22

Formanden (Søren Gade):

Ministeren.

Kl. 11:22

Ministeren for fødevarer, landbrug og fiskeri (Jacob Jensen):

Jamen der sker det, at jeg kommer til at indkalde til forhandlinger, lige så snart vi er parate til det, og det er vi meget snart. Det er, fordi det her kræver en seriøsitet, og det kræver også en bredde. Det element, der bliver spurgt til her, er ikke det eneste, jeg har ambitioner om der skal ske på dyrevelfærdsområdet, men det er også et vigtigt område, absolut. Det er også derfor, jeg tilkendegiver, at som jeg ser det, er det her noget af det, vi kommer til at drøfte, hvis der er politisk appetit på det, og det lytter jeg mig til at der er.

Jeg synes bare, det er rimeligt, at man ser på: Hvad er det så for nogle regler, der gælder, hvad er det for nogle rammer, som domstolene tager stilling til inden for i dag, hvad er det for nogle afgørelser, vi har set, og er der så politisk opbakning til at ændre på de regler, der skal tages stilling til af domstolene? Det er den rækkefølge, vi skal gøre det i. Og det kommer til at ske så hurtigt, som det overhovedet kan lade sig gøre, med min velvillighed.

Kl. 11:23

Formanden (Søren Gade):

Hr. Carsten Bach.

Kl. 11:23

Carsten Bach (LA):

Jeg synes, at magien er gået lidt af den her flertalsregering hen over midten, i hvert fald på dyrevelfærdsområdet – det må vi konstatere.

Jeg kunne godt tænke mig at høre, om der ikke bare kunne blive sat et ugenummer på for, hvornår det så er, vi skal i gang. Hvornår er det, der kommer til at ske noget? Hvornår bliver vi som ordførere inviteret på en kop kaffe ovre ved ministeren for at tale om det her? Og hvad er det for nogle initiativer, ministeren går og pusler med? Altså, hvad er det, regeringen vil på dyrevelfærdsområdet? Jeg ved det i hvert fald ikke. Det kan godt være, det er, fordi jeg ikke har hørt ordentligt efter – det skal jeg ikke kunne sige. Men hvad er det, ministeren går og pusler med? Hvad er det, vi ikke er helt klar til endnu?

Kl. 11:24

Formanden (Søren Gade):

Ministeren.

Kl. 11:24

Ministeren for fødevarer, landbrug og fiskeri (Jacob Jensen):

Jeg skal ikke kunne sige, om hr. Carsten Bach ikke har hørt ordentligt efter, men hr. Carsten Bach har i hvert fald været inviteret indtil flere gange omkring de her spørgsmål, herunder også som en anledning til selv at komme med forslag, og hvor vi så har gennemgået de forslag, der har ligget på bordet. Og det er jo de forslag, vi så har arbejdet seriøst med og sagt: Hvad er det så for nogle muligheder, der er? Der er så også nogle af dem, der kan have nogle økonomiske konsekvenser; det skal man også veje ind i forhold til det her. Men det er selvfølgelig også et spørgsmål om, at vi ser det her i sammenhæng. Og det er min ambition, at vi kommer til at indkalde til forhandlinger, og at vi forhåbentlig også kan lave en aftale om det her inden jul.

Kl. 11:24

Formanden (Søren Gade):

Hr. Kim Edberg Andersen, Nye Borgerlige. Værsgo.

Kl. 11:24

Kim Edberg Andersen (NB):

Tak for det. At beslutningsforslaget ville blive skudt ned vidste jeg godt, og lige om lidt er der så en minister eller en eller anden fra regeringen, der så skriver sit navn på nøjagtig det samme forslag, forhåbentlig, og så er alt godt. Det lever jeg fint med.

Men et af spørgsmålene her er jo dybest set, hvorfor det kun er fysiske personer. Jeg havde nok forventet, at regeringen, uanset hvor mange andre ambitioner man har på området, i hvert fald ville erkende, at det at gemme sig bag et cvr-nummer ikke er nok, og det er et problem. Ifølge loven lige nu kan vi ifølge § 60 kun fjerne rettigheden fra mennesker, som er fysiske personer, altså ikke virksomheder. Det er jo et kæmpe problem, og det behøver vi ikke vente længe på at løse. Jeg kommer til at være velvillig over for alle de andre gode intentioner, ministeren så har, men kan vi i hvert fald ikke som udgangspunkt i dag give hinanden hånd på, at man ikke bare skal kunne gemme sig bag et cvr-nummer, hvis man som menneske mishandler dyr?

Kl. 11:25

Formanden (Søren Gade):

Ministeren.

Kl. 11:25

Ministeren for fødevarer, landbrug og fiskeri (Jacob Jensen):

Jeg forstår godt den problemstilling, der bliver spurgt ind til, altså hvorfor det kun retter sig mod fysiske personer. Men det er simpelt hen, fordi det er det, der er relevant, altså at det er enkeltpersoner, der kan få frakendt retten til at holde dyr. Hvis det f.eks. var et selskab, der fik frakendt retten til at drive virksomhed med dyr, så ville den enkeltperson, som så er ansvarlig for at have behandlet dyrene uforsvarligt, netop kunne gemme sig og fortsætte med at holde dyr, eksempelvis ved bare at starte en ny virksomhed. Det ville ikke være særlig effektivt, så det er den ansvarlige person, man skal gå efter, som jeg ser det, også i forhold til at få den ønskede effekt ud af det, som jeg hører vi deler.

Kl. 11:26

Formanden (Søren Gade):

Hr. Kim Edberg Andersen.

Kl. 11:26

Kim Edberg Andersen (NB):

Men det ene udelukker jo ikke det andet. For det, vi ser nu, er, at hvis du er en fysisk person, bliver det lukket ned ret hurtigt, og så bliver man taget på ens cpr-nummer. Men hvis der i en virksomhed, der gemmer sig bag et cvr-nummer, er et menneske med et cpr-nummer, så tager vi bare begge to på en gang, og så er den jo klaret. Problemstillingen nu er, at vi ikke har muligheden for at gå efter cpr-nummeret, og når vi ikke har muligheden, ser vi de sager. Nu ved jeg godt, at det er sagen i Skals, der bliver taget op, men vi har set de her sager i årtier – det ved ministeren godt – og i hvert fald lige så længe, som jeg har været til. Så jeg bliver noget stram i masken, når jeg hører, at vi skal sætte os ned og snakke om det – og finde en god løsning i morgen.

Kl. 11:27

Første næstformand (Leif Lahn Jensen):

Ministeren.

Kl. 11:27

Ministeren for fødevarer, landbrug og fiskeri (Jacob Jensen):

Jeg vil gerne have en løsning, som virker, og det er altså ikke mig, der står i vejen for at tale om § 60. Jeg siger bare, at det, jeg gerne vil, er, at vi går efter og også får sanktioneret dem, som rent faktisk har mishandlet dyrene, og at de ikke kan snige sig udenom ved at sige, at nå ja, det var mit selskab, og nu åbner jeg så et andet selskab. Det synes jeg ikke tjener noget formål. Men jeg er absolut åben over for at diskutere det, hvis hr. Kim Edberg Andersen synes, det ville være relevant. Jeg vil bare gerne indrette lovgivningen på en måde, så den lever op til det formål, der er, nemlig at dem, der mishandler dyr, også bliver sanktioneret.

Kl. 11:27

Første næstformand (Leif Lahn Jensen):

Så er det hr. Lars Boje Mathiesen. Værsgo.

Kl. 11:27

Lars Boje Mathiesen (UFG):

Tak. Ministeren påpeger, at han har været minister i et år nu, og at det her er vigtigt. Hvorfor er man så ikke begyndt med det analysearbejde? Altså, det er et helt år. Jeg forstår godt, at man gerne vil have analysearbejdet færdigt, inden man træffer beslutninger, men hvorfor er man så ikke gået i gang med at lave analysearbejdet med det samme, da man trådte til? Hvorfor skal det først begynde nu?

Det næste spørgsmål, jeg har, er: Hvis man tager den lille paragraf i forslaget ud, der handler om, at man skal pålægge regeringen at skærpe dyrevelfærdsloven – det vil sige, at forslaget så reelt set bare handler om, at man skal påbegynde den her analyse – vil regeringen så stemme for?

Kl. 11:28

Første næstformand (Leif Lahn Jensen):

Ministeren.

Kl. 11:28

Ministeren for fødevarer, landbrug og fiskeri (Jacob Jensen):

Jeg har siddet og arbejdet med det her, stort set fra da jeg startede, og jeg har også sagt, at det her er en prioritet for mig. Men det gælder for en lang række områder, som vi kommer til at have et udspil omkring, og som er bredt funderet, både i forhold til produktionsdyr, husdyr og kæledyr, om man vil.

Derfor er det vigtigt, at vi får set de her ting i en sammenhæng, og det her vil være et af de elementer, jeg synes er rigtige, men jeg synes også, det er vigtigt, at vi netop får undersøgt og vurderet, hvad det så er for nogle domfældelser, der er fundet sted, hvad er det for nogle situationer, det er sket i, og hvad skal der til, for at man kan bruge de regler, som der gælder i dag. For som jeg sagde, er det jo ikke sådan, at man ikke kan frakende folk retten til at holde dyr. Det skal man også kunne. Spørgsmålet er bare: Hvad skal der til for at nå derhen? Det er det, jeg gerne vil have undersøgt, og det bliver en del af det, som vi kommer til at drøfte i det udspil, som jeg kommer med. Så det skal være mit svar.

Kl. 11:29

Første næstformand (Leif Lahn Jensen):

Spørgeren.

Kl. 11:29

Lars Boje Mathiesen (UFG):

Jeg kan forstå på ministeren, at dyrevelfærd er så vigtigt, at ministeren har sat sig ned og tænkt i et år, og nu har man besluttet at lave en analyse, som så på et tidspunkt skal komme – så vigtig er dyrevelfærden.

Jeg fik så ikke svar på den anden del af mit spørgsmål, og det var: Hvis man undlod det element i forslaget, som handler om, at regeringen bliver pålagt at gøre noget bestemt, inden analysen ligger der, sådan at forslaget alene handler om, at den her analyse nu skal påbegyndes, ville regeringen så støtte beslutningsforslaget?

Kl. 11:29

Første næstformand (Leif Lahn Jensen):

Ministeren.

Kl. 11:29

Ministeren for fødevarer, landbrug og fiskeri (Jacob Jensen):

Det, som jeg har sagt, er, at jeg synes, at den del af forslaget, som ligger som den første del, altså at man vil undersøge de her ting, er en god idé. Om forslagsstillerne ønsker at ændre forslaget, synes jeg forslagsstillerne skal argumentere for selv. Jeg forholder mig til det forslag, der ligger på bordet nu, og det glæder jeg mig i øvrigt også til at der kommer til at være en forhandling om i udvalget efterfølgende. Hvordan det så lander, skal jeg ikke kunne sige. Det, jeg siger, er, at jeg synes, det er en god idé at få undersøgt de her ting. Det kommer til at være noget af det, som jeg også lægger på bordet, og hvad den undersøgelse så kaster af sig, og hvad der er politisk appetit på i forhold til i givet fald at ændre reglerne, er selvfølgelig et politisk spørgsmål, der skal afklares, efter vi kender resultaterne af den undersøgelse.

Kl. 11:30

Første næstformand (Leif Lahn Jensen):

Så er det hr. Søren Egge Rasmussen.

Kl. 11:30

Søren Egge Rasmussen (EL):

Jeg synes, at politikere skal løse problemer, der opstår, og ministre har et særligt ansvar for at løse problemer. Så længe den her sag har kørt oppe i Skals med det hestestutteri og den dyremishandling, der er foregået dér, må man jo hen over sommeren godt kunne have forberedt et eller andet, som kunne være løsningen. Jeg synes simpelt hen, at det er for tyndt, at en regering ikke bare kan sige, at ja, her er et problem, og det skal vi løse hurtigst muligt. Vi har altså at gøre med en sag her, hvor det at få en bøde på et par hundredetusinde åbenbart ikke er noget, der er nok, og så er det jo, at man bør gå videre og komme frem til, at der er nogle mennesker, som ikke bør have med dyr at gøre, uanset hvilke selskaber de har. Kan ministeren ikke se, at man på et afgrænset felt her kan fokusere og løse et problem og få forhindret, at der fortsat foregår dyremishandling? Hvorfor skal det hele gøres til, at man skal have analyser af alle hjørner af dyrevelfærdsloven? Vi må da bare kunne tage det her og få det løst. Kan ministeren ikke se det?

Kl. 11:31

Første næstformand (Leif Lahn Jensen):

Ministeren.

Kl. 11:31

Ministeren for fødevarer, landbrug og fiskeri (Jacob Jensen):

Jo, det kan jeg godt, men jeg kommer ikke til at forholde mig til en konkret verserende sag. Jeg har noteret mig den sag, den er forfærdelig, den har været beskrevet i medierne, og jeg har også, når den sag er færdigbehandlet, bedt min styrelse beskrive, hvordan man har håndteret det, om man har været hurtig nok ude og håndtere det her. Alle de ting, vi kan lære af sådan en sag, skal vi selvfølgelig tage med. Det hersker der ingen som helst tvivl om. Det er en forfærdelig sag, men jeg kommer ikke til at drive politik på enkeltsager, men det er klart, at det er med til at illustrere et problem, som bliver rejst, og det er også derfor, det er det problem, jeg kommer til at adressere med det udspil, som jeg kommer til at levere til Folketinget med forhåbentlig bred politisk opbakning.

Kl. 11:32

Første næstformand (Leif Lahn Jensen):

Spørgeren.

Kl. 11:32

Søren Egge Rasmussen (EL):

Jeg fornemmer, der er flere politikere, der har en vis utålmodighed omkring de der forhandlinger. Jeg var til et møde i sidste uge, hvor Pia Kjærsgaard spurgte om, hvornår der vil blive indkaldt til de her forhandlinger, og så fik vi at vide, at der lige kommer en bekendtgørelse om nogle svinetransporter i næste uge, og så vil vi blive indkaldt. Så kan man så i avisen i den her uge læse, at den bekendtgørelse om at stramme op på dyretransporterne på grise først kommer senere, og så er der ikke blevet indkaldt til forhandlinger i den her uge. Det er jo det, der er virkeligheden, og så står ministeren og siger, at han håber at lande et eller andet inden nytår. Jamen håb er da godt, men man må bare konstatere, at der bliver taget for få initiativer, og det er derfor, at partier med rette kan komme og fremsætte sådan nogle dyrevelfærdsforslag, som det sker her i dag. Kan ministeren ikke se, at det her sker alt for langsomt?

Kl. 11:32

Første næstformand (Leif Lahn Jensen):

Ministeren.

Kl. 11:32

Ministeren for fødevarer, landbrug og fiskeri (Jacob Jensen):

Jeg må lige rette en misforståelse i forhold til det, der har stået omkring bekendtgørelsen på svinetransporter. Det handler om ikrafttrædelsen, ikke om, hvornår man i øvrigt måtte udstede den. Det er bare for lige at få sat det på plads. Det er sådan set det. Men det er sådan set ikke den her sag vedkommende. Jeg agter at lave et bredt dyrevelfærdsmæssigt udspil, hvor det her omkring strafskærpelser eller i hvert fald vurderingen af, hvad der skal til, skal drøftes politisk. Jeg kan jo ikke stå her på forhånd og konkludere, at nu skal vi sætte strafskærpelsen på et bestemt niveau, når jeg ikke kender proportionaliteten, ikke kender baggrunden for det, og jeg vil gerne se det her i sin sammenhæng. Men jeg synes, at det her er et problem, vi bør løse, og det hører jeg også bred politisk opbakning til, og det glæder jeg mig faktisk rigtig meget over.

Kl. 11:33

Første næstformand (Leif Lahn Jensen):

Så siger vi tak til ministeren. Der er ikke yderligere spørgsmål eller bemærkninger. Så går vi i gang med ordførerrækken, og den første er fru Camilla Fabricius fra Socialdemokratiet. Velkommen.

Kl. 11:33

(Ordfører)

Camilla Fabricius (S):

Tak for ordet. Og tak for muligheden for at tale om noget, der er væsentligt, nemlig hvordan det er, vi behandler vores dyr. Jeg er glad for, at forslagsstillerne overhovedet har fremsat det her forslag, for i Socialdemokratiet vægter vi dyrevelfærd højt. Derfor er eftersyn og kontrol af dyrevelfærden afgørende flere steder, både hvad angår transport af dyr, foder til dyr og i særdeleshed hold af dyr. For det er afgørende, at vi sikrer velfærd hos de dyr, der indgår i vores fødevareproduktion, eller i vores generelle tilgang til vores dyr. Det er først og fremmest en etisk, men også en retlig forpligtelse, som vi har her i Folketinget, og som har indgået i dyrevelfærdsloven og dyreværnsloven. Vi ser dog ofte, at dyrevelfærdslovens regler nogle steder ikke overholdes, og når det sker, er resultatet unødig lidelse. Der er jo også det her skrækeksempel, hvor stutteriet flere gange har fået bøder for uforsvarlig behandling af dyr.

Der er, som ministeren beskriver, grelle eksempler, men det er vigtigt, at vi får set på det i et overordnet perspektiv. Derfor har det fremsatte beslutningsforslag også til formål, at vi skal have set det hele efter i sømmene. Vi har brug for, mener vi i Socialdemokratiet, at vi har mere viden at stå på for at træffe de rigtige politiske vurderinger. Samtidig mener vi også, at indholdet af sådan en undersøgelse bør indgå som et led i de forhandlinger om en ny dyrevelfærdsaftale, hvor flere tiltag, der fremmer dyrevelfærden i Danmark, kan indgå.

Jeg vil til sidst gerne igen sige tak for beslutningsforslaget. Det er væsentligt at diskutere, hvordan dyr har det i Danmark. Vi støtter ikke op om forslaget, som det ligger her, men som ministeren også har redegjort for, finder vi det væsentligt og interessant, og vi ser frem til at behandle det i udvalget.

Kl. 11:36

Første næstformand (Leif Lahn Jensen):

Der er et par korte bemærkninger. Den første er til fru Pia Kjærsgaard. Værsgo.

Kl. 11:36

Pia Kjærsgaard (DF):

Tak for det. Jeg vil godt høre ordføreren for Socialdemokratiet om noget, som ministeren ikke kom så meget ind på. Sager som f.eks. den med hestestutteriet på Skals, der har været oppe i medierne og været meget, meget omtalt, går jo på, at man skal bedømme på bestandsniveau, og typer som Byrialsen og dem på Molslaboratoriet kender udmærket til den procentsats og holder sig lige præcis inden for den. Det er det, der handler om den individuelle bedømmelse, som ministeren berørte.

Jeg vil godt høre, om man kan ændre på det i loven og i de forhandlinger, som ministeren har lovet os igennem mange, mange måneder, sådan at man simpelt ændrer det fra, at bedømmelsen skal ske på bestandsniveau til individuelt niveau. Er det noget, som indgår i overvejelserne? For jeg mener, det er utrolig vigtigt, at det er noget af det, der bliver gjort, for ellers fortsætter de bare. Man kender de smarte tricks, man tager sig ikke af dyrene, men gør kun det, der er forretning i.

Kl. 11:37

Første næstformand (Leif Lahn Jensen):

Ordføreren.

Kl. 11:37

Camilla Fabricius (S):

Jeg vil sige, at jeg synes, at det er væsentligt at skille tingene ad, når det gælder de eksempler, som ordføreren kommer med her.

Det, der handler om naturnationalparkerne, har vi jo drøftet ad mange omgange, og så har vi den her sag med stutteriet, og jeg synes egentlig, at vi skal tage alt det med ind, både når vi drøfter det i udvalget, og når ministeren indkalder til forhandlinger. Så jeg vil egentlig sige, at jeg synes, at hvis det ligger ordføreren og Dansk Folkeparti på sinde, vil det være væsentligt at tage det med ind, og så er det jo klogt, at vi får det diskuteret og set på, om det er et af de elementer, der skal med. Men jeg kan ikke konkludere ud fra det, og jeg synes også, vi lige skal se, hvad ministeren lægger frem, og så må vi jo drøfte det. Det, der bare centralt, er jo, at vi når frem til noget, der sikrer, at dyr har det godt i Danmark.

Kl. 11:38

Første næstformand (Leif Lahn Jensen):

Spørgeren.

Kl. 11:38

Pia Kjærsgaard (DF):

Jo, men jeg synes på en eller anden måde, det er formålsløst at stå her, hvis ikke de forskellige ordførere har taget stilling til de elementer, der bliver rejst. Altså, man skal ændre det fra bestandsniveau til individuelt niveau, og jeg synes, det er helt, helt afgørende, at det er noget, der kommer med, og derfor siger jeg det også så klart og tydeligt, som jeg overhovedet kan. Nu havde jeg ikke flere spørgsmål til ministeren, men ministeren kan i hvert fald skrive sig bag øret, at det, når der på et eller andet tidspunkt bliver indkaldt til forhandlinger og høringer, og hvad ved jeg, så bør ende med, at det bliver ændret. For ellers kommer vi aldrig de her systematiske dyremishandlinger til livs.

Kl. 11:38

Første næstformand (Leif Lahn Jensen):

Ordføreren.

Kl. 11:38

Camilla Fabricius (S):

Jeg vil bare sige tak for kommentaren, og jeg vil tage det med tilbage til vores ordfører på området, vores miljø- og fødevarerordfører, Ida Auken, som også skal være med til at forhandle. Jeg synes, at det er en væsentlig pointe, at partierne forholder sig til det, og jeg kan også lytte mig til, at ordføreren mener, at det er vigtigt for Dansk Folkeparti, og det synes jeg jo er en vigtig note.

Kl. 11:39

Første næstformand (Leif Lahn Jensen):

Så er det hr. Kim Edberg Andersen.

Kl. 11:39

Kim Edberg Andersen (NB):

Tak for det. Nu kender jeg ordføreren fra andre udvalg, og ordføreren plejer jo ikke at være bleg for at sige sin mening fra talerstolen, heller ikke, når det måske lige strider lidt imod, hvad ministrene sådan synes, og derfor bliver det også overraskende, og måske ikke alligevel. For ordføreren kan kigge på mig og se mig dybt ind i øjnene, og det er jo et godt forslag. Altså, den er jo ikke så lang. Det er jo et godt forslag. Vi har set, at der er et problem, vi identificerer det, og vi laver et lillebitte snit, så vi ved, at man ikke kan gemme sig bag cvr-numrene.

Så hvorfor er det, at ordføreren alligevel skyder det til hjørne? For ordførerens stemme ville jo dybest set sikre, at det her blev til lov, inden dagen er omme, og det er jo et godt forslag. Så hvorfor er det sådan? Er det simpelt hen, fordi jeg er så ung i politik, at jeg skal vide, at jeg ikke skal komme med gode forslag, men det skal regeringen nok komme med?

Kl. 11:40

Første næstformand (Leif Lahn Jensen):

Ordføreren.

Kl. 11:40

Camilla Fabricius (S):

Jeg synes egentlig, at den første del af ordførerens bemærkning stod ret klart, og at den sidste del så kom til at nedtone det lidt. Jeg synes, at det her er så væsentlig en debat, at vi skal se, hvor langt vi kan nå i udvalget. Der er ingen tvivl om, at Socialdemokratiet synes, det er væsentligt, at vi får lavet noget, som sikrer, at vi får de huller, som ordføreren også selv betegner at der er, lukket, at vi får dem sømmet til. For det er ikke rimeligt, at dyr lider, og det er ikke rimeligt, at der skal være sådan en stor modstand fra befolkningens side. Vi er nødt til at få lukket hullerne, også de fremtidige huller, og det er jo derfor, at vi siger, at lad os nu se, hvad ministeren kommer op med, lad os gå ind i forhandlingsrummet, og lad os så se, hvor langt vi kan trække den der.

Men jeg glæder mig til, at vi får det diskuteret i udvalget, og så må vi jo se, hvor langt vi når der.

Kl. 11:41

Første næstformand (Leif Lahn Jensen):

Spørgeren.

Kl. 11:41

Kim Edberg Andersen (NB):

Jeg vidste det godt. Jeg har jo alligevel været her et år, så jeg vidste nok godt, at regeringspartierne ville sige det her til mig. Men vil ordføreren så se velvilligt på det, hvis vi nu kommer frem til, at vi måske kan lave en beretning i udvalget, som skærer det her lidt til, så vi alligevel får vores vilje over for ministeren, måske med lidt velvilje fra ham, altså sådan at udvalget i enighed, når kameraerne her er slukket, kan se hinanden i øjnene og om ikke andet skrive en god beretning sammen?



Kl. 11:41

Første næstformand (Leif Lahn Jensen):

Ordføreren.

Kl. 11:41

Camilla Fabricius (S):

Nu skal spørgeren jo huske, at selv om ministeren ikke har samme partifarve som jeg selv, er vi i regering med ministeren. Og det er jo helt klart, at det har været vigtigt for os at bringe ind på bordet i regeringen, at dyrevelfærd vægtes højt. Så vi er klar til at se på, om vi kan blive enige om en beretning. Det synes jeg ville være klogt. Det vil jeg gerne være med til at kigge på i udvalget.

Kl. 11:42

Første næstformand (Leif Lahn Jensen):

Så er det hr. Lars Boje Mathiesen.

Kl. 11:42

Lars Boje Mathiesen (UFG):

Vi trænger virkelig til at stoppe det her cirkus med, at en regering af princip ikke vil stemme for et forslag fra oppositionen. Altså, hold nu op. Jeg kunne godt tænke mig at spørge Socialdemokratiet: Hvis forslaget bliver ændret, så det udelades, at der skal være en bestemt konsekvens af analysen, og det bare drejer sig om en igangsættelse af analysen, vil Socialdemokratiet så stemme for, at der bliver igangsat en analyse?

Kl. 11:42

Første næstformand (Leif Lahn Jensen):

Ordføreren.

Kl. 11:42

Camilla Fabricius (S):

Ordføreren har været så lang tid i Folketinget, at han, når han siger »aldrig«, lige skal gå tilbage i sine egne noter og se, at det, han siger, simpelt hen ikke er korrekt. Der har været flere gange, hvor den foregående regering har stemt for og anerkendt noget og lavet beretninger og andet. Det her er simpelt hen en måde at underminere demokratiet på. Jeg har stået her på talerstolen på Socialdemokratiets vegne og anerkendt det her forslag som værende et godt forslag, og jeg har anerkendt ordføreren, som har fremsat forslaget, og sagt, at vi gerne vil prøve at se på, om der kan laves en beretning. Jeg har lyttet mig til, at ministeren har sagt, at det her er et godt forslag, og at der er mange elementer i det, som man gerne vil arbejde videre med. Det her er en totalt fordrejning og mangel på respekt for, at vi har demokrati, hvor vi faktisk taler sammen. Ordføreren for Nye Borgerlige har rent faktisk sat sig ned og lavet et forslag, og det har vi anerkendt, og det vil jeg gerne tak til ordføreren for Nye Borgerlige for.

Kl. 11:43

Første næstformand (Leif Lahn Jensen):

Spørgeren.

Kl. 11:43

Lars Boje Mathiesen (UFG):

Jeg har været her så lang tid, at jeg godt ved, at man laver de her beretninger, for at man så stadig væk kan stemme imod et forslag, når det kommer til afstemning. Det var det samme, som Socialdemokratiet gjorde i den sidste regering, da Dansk Folkeparti f.eks. fremsatte et forslag på udlændingeområdet, som var identisk med Socialdemokratiets forslag. Der stemte man også imod sine egne ting. Så det gør man nu.

Ordføreren svarede slet ikke på mit spørgsmål. Der var en lang tirade om alt muligt andet. Men vil Socialdemokratiet stemme for et forslag, hvis det kun gælder om at igangsætte en analyse på det her område?

Kl. 11:44

Første næstformand (Leif Lahn Jensen):

Ordføreren.

Kl. 11:44

Camilla Fabricius (S):

Jeg vil bare sige meget, meget tydeligt, at jeg synes, at hr. Lars Boje Mathiesen både forkludrer den her væsentlige debat og undergraver vores demokrati, når han spreder den slags ting, som ikke er rigtige. Jeg har selv været med på fødselsområdet, hvor vi har kigget på fertilitet, og hvor vi både har stemt for borgerforslag og kigget på beretninger. Så det der er ikke korrekt, og jeg vil ikke være med til, at den slags usandheder står uimodsagt.

Kl. 11:44

Første næstformand (Leif Lahn Jensen):

Så er det hr. Søren Egge Rasmussen.

Kl. 11:44

Søren Egge Rasmussen (EL):

Jeg kan nu ikke se, at det er så kompliceret ligesom at tage det her forslag og så sige, at vi vedtager sidste halvdel af det, men at vi ikke konkluderer på forhånd, altså inden vi har fået analysen af, hvad der bør ændres. Det er jo egentlig ret enkelt. Det kan man da hurtigt klappe af på et udvalgsmøde og så komme videre.

Det store dilemma her, når det drejer sig om dyrevelfærd, er den manglende hastighed. Jeg har oplevet i den korte tid, jeg har siddet herinde, altså 8 år, at der har været seks forskellige landbrugsministre. Indimellem har jeg forventninger til, at der skal ske noget, f.eks. når vi vedtager en ny dyrevelfærdslov, som definerer, at dyr er sansende og levende væsener. Så er man ligesom stillet i udsigt, at der skal ændres på nogle bekendtgørelser, og det sad man så og fedtede lidt med med daværende ministre på området Mogens Jensen og Rasmus Prehn. Men der sker ikke noget. Er det, fordi det er meget kompliceret, eller er det, fordi der er store økonomiske interesser i landbruget? Jeg ved det ikke med sikkerhed, men jeg må bare gang på gang konstatere, at når det drejer sig om dyrevelfærd, er den manglende hastighed noget, der forsinker alt.

Kl. 11:45

Første næstformand (Leif Lahn Jensen):

Ordføreren.

Kl. 11:45

Camilla Fabricius (S):

Jeg lyttede mig ikke til, at der var et reelt spørgsmål. Det var mere en kommentar og et udtryk for en uenighed om, hvordan arbejdsgangen er. Jeg vil gerne anerkende ordføreren for at sige, at vi er nødt til at komme i havn med noget, og det er jo derfor, vi glæder os til både udvalgsbehandlingen og til, at ministeren indkalder os.

Kl. 11:46

Første næstformand (Leif Lahn Jensen):

Spørgeren.

Kl. 11:46

Søren Egge Rasmussen (EL):

Jamen når man har et slagsmål om et lovforslag, hvor man får kæmpet igennem, at dyr er sansende og levende væsener – og det gælder også vores produktionsdyr i landbruget – så bør det vel have en eller anden konsekvens. Det er jo den forventning, der ligesom opstår, og så sker der bare ingenting. Altså, elefanterne kom ud af et cirkus, men hvad skete der ellers? Nogle gange er det sådan nogle symbolsager, der kommer til at fylde, og så glemmer man vores produktionsdyr. Her har vi så at gøre med et stutteri, som opfører sig helt urimeligt. Der er så et parti, der forsøger at tage hånd om det og få en debat. Jeg synes, at vi her i Folketinget er nødt til at være mere imødekommende, når vi har de her dyrevelfærdssager.

Kl. 11:46

Første næstformand (Leif Lahn Jensen):

Ordføreren.

Kl. 11:46

Camilla Fabricius (S):

Jeg er også vældig tilfreds med, at vi har fået det her forslag op, og jeg glæder mig til udvalgsbehandlingen. Vi skal jo her lige om lidt behandle et andet beslutningsforslag, der omhandler noget af det samme, eller som i hvert fald er inden for samme boldgade. Det har jo betydning, når Folketingets partier rejser spørgsmål af den her karakter, for det giver os en mulighed for at få drøftet sager, så det skal være mine afsluttende ord.

Kl. 11:47

Første næstformand (Leif Lahn Jensen):

Det bliver afslutningen, for der er ikke yderligere bemærkninger. Vi siger tak til ordføreren. Så den næste ordfører hr. Hans Christian Schmidt fra Venstre. Velkommen.

Kl. 11:47

(Ordfører)

Hans Christian Schmidt (V):

Tak for ordet, formand. Lad mig starte med at slå fast, at dyr skal behandles ordentligt, selvfølgelig, og mishandler man dyr, skal man kunne straffes. Forslaget er fremsat på baggrund af en trist sag fra et hestestutteri i Skals – en forfærdelig sag, som ikke blot er en enkeltstående hændelse. Sager om gentagen vanrøgt af dyr er komplet uacceptable, og derfor er jeg også enig med forslagsstillerne i, at der er behov for et gennemsyn af reglerne på området. Dog kan et gennemsyn af regler og praksis indgå, når der skal forhandles om øvrige tiltag i en ny aftale på dyrevelfærdsområdet, og det var også det, ministeren var inde på.

Jeg deler virkelig forslagsstillernes forargelse over sager som den i Skals. Jeg deler også følelsen af et behov for et gennemsyn af reglerne på området. Det gennemsyn hører dog til i vores bredere drøftelse om dyrevelfærdsområdet. Før der er gennemført et gennemsyn, kan vi heller ikke vide, om der generelt er behov for at lave ændringer eller skærpelser af reglerne på området, men vi er åbne over for det. Og det skal vi så også have kigget på.

Jeg skal hilse fra den ordfører, der normalt er Venstres ordfører på det her område, nemlig Erling Bonnesen, der desværre ikke kunne være her i dag, fordi han er til forhandlinger med en anden minister. Men jeg skulle hilse fra ham alligevel. Jeg skal også hilse fra Moderaterne og sige, at de ikke kan støtte forslaget. Det kan Venstre heller ikke, men vi ser frem til, at det bliver behandlet i de forhandlinger, der måtte komme nu her med ministeren.

Kl. 11:49

Første næstformand (Leif Lahn Jensen):

Der er indtil videre en enkelt kort bemærkning. Fru Pia Kjærsgaard, værsgo.

Kl. 11:49

Pia Kjærsgaard (DF):

[Lydudfald] ... sige, at jeg undrer mig lidt, hver gang en ordfører går op og siger: Nu skal vi lige se, om der er behov for stramninger. Altså, det er jo åbenbart og åbenlyst, og det er jo ikke alene det her emne, som bliver nævnt i forslaget, om hestestutteriet i Skals; det er jo gentagne gange, vi oplever det. Og jeg synes næsten, at det værste ved at være dyrevelfærdsordfører er, at man er forpligtet til at kigge de der sager igennem og kigge på billederne af misrøgtede eller mishandlede dyr. Der er jo ingen tvivl om, at der skal strafskærpelser til. Det synes jeg er åbenlyst. Jeg ved ikke, hvor meget regeringen kan gå med til, men jeg synes, det skal være i masser af tilfælde. Og der er jo faktisk også strenge straffe, for der er jo også noget i loven, som siger, at det kan gøres. Det bliver bare meget, meget sjældent effektueret med de rigtig strenge straffe. De får bøder og bøder. Der er rigtig mange af de her mishandlere, som burde ende i fængsel og i hvert fald fratages retten til at holde dyr. Og det synes jeg er åbenlyst. Så derfor synes jeg ikke, at man bare kan sige: Nu skal vi se, om der er et behov. Det tror jeg godt vi kan konstatere at der er.

Kl. 11:50

Første næstformand (Leif Lahn Jensen):

Ordføreren.

Kl. 11:50

Hans Christian Schmidt (V):

Så vil jeg jo sige, at det var heldigt, at det heller ikke var det, jeg svarede. Men jeg vil sige til fru Pia Kjærsgaard, at jeg fuldstændig deler de synspunkter om, at hvis man ikke behandler dyr ordentligt, skal man straffes. Men som det er oplyst over for mig, vil det også indgå i de forhandlinger, som fødevareministeren jo indkalder til. Og jeg synes, det er der, man skal håndtere det.

Kl. 11:50

Første næstformand (Leif Lahn Jensen):

Der er ikke yderligere korte bemærkninger. Vi siger tak til ordføreren. Så er næste ordfører fru Halime Oguz fra SF.

Kl. 11:51

(Ordfører)

Halime Oguz (SF):

Jeg var ligesom forslagsstillerne både chokeret og stærkt indigneret over historien fra hestestutteriet i Skals, hvor politiet fandt op mod 50 dræbte nedgravede heste – en historie, der desværre taler ind i en kontekst, hvor vi over de seneste år har set for mange eksempler på grov mishandling og vanrøgt af husdyr, der i de værste tilfælde har fået lov til at stå på i årevis. Det er helt og aldeles uacceptabelt og skal stoppes nu.

Derfor er SF's grundlæggende på linje med forslagsstillerne, og vi støtter intentionen i beslutningsforslaget. Vi mener i den forbindelse, at det er helt afgørende at vi fra politisk hold sikrer, at politiet og Fødevarestyrelsen i højere grad benytter sig af muligheden for administrativt at frakende folk retten til at holde husdyr, når der sker vanrøgt af dyr. Ellers kan alvorlig dyremishandling få lov til at fortsætte i årevis, uden at der bliver grebet ind. I de senere år har vi i hvert fald set for mange eksempler på, at vanrøgt og dyremishandling har kunnet fortsætte i årevis til trods for talrige anmelder til myndighederne. Det skal vi have stoppet nu, uanset om der sker vanrøgtet hos private borgere, på stutterier eller i danske svinestalde.

I princippet giver lovgivningen allerede myndighederne mulighed for at fjerne dyr, hvis de konstaterer grov vanrøgt, ligesom det også er muligt administrativt at frakende folk retten til at holde dyr. Men som sagen med stutteriet i Skals viser, er det et redskab, der bliver brugt for sjældent. Hvis vi fra politisk hold skal ændre på det, vil det være relevant at se på strafferammerne for misrøgt af dyr. Det vil sende et signal til myndighederne om, at vi fra lovgivers side ser med stor alvor på vanrøgt af dyr og forventer, at de tager tunge redskaber i brug. Samtidig vil det kunne bevirke, at dyrevelfærdssager får højere prioritering hos politiet og i Fødevarestyrelsen. Derfor støtter vi i SF en forhøjelse af strafferammerne for mishandling og vanrøgt af husdyr.

Men mig bekendt forholder det sig heldigvis sådan, at fødevareministeren, hvad han også gav udtryk for, for et par måneder siden åbnede en drøftelse om netop højere strafferammer i forbindelse med forhandlingerne om et nyt dyrevelfærdsforlig. I SF ønsker vi at se på, hvad der kommer ud af disse forhandlinger, før vi endelig kan tage stilling til beslutningsforslaget. Men det er ikke en afvisning, og vi kan komme til at stemme for beslutningsforslaget. Men jeg vil overlade det til min kyndige kollega hr. Carl Valentin, når han vender tilbage til Borgen om godt en uge, og jeg ved jo, at det er noget, der ligger ham meget, meget stærkt på sinde.

Jeg vil også gerne slutte af med at takke Nye Borgerlige for et meget sympatisk og fornuftigt forslag, der sætter fokus på et alvorligt problem. Og måske er det lidt usædvanligt for SF, men vi bakker op om hårdere straffe på området her. Så jeg vil sige tak for ordet.

Kl. 11:54

Første næstformand (Leif Lahn Jensen):

Der er et par korte bemærkninger. Den første er til hr. Kim Edberg Andersen. Værsgo.

Kl. 11:55

Kim Edberg Andersen (NB):

Tak for det. Jeg ved, at ordføreren jo selvfølgelig er indskiftet, og det er også svært at sige meget bombastiske, beslutningsagtige ting, når man er indskiftet, og det er superfair. Jeg skal også indrømme, at jeg bliver lidt forvirret af det der med intentionen i det, for så begynder man at lytte og tænke: Hvordan kan I i SF være uenige i, at mishandling skal stoppes?

Det var så heller ikke det, jeg hørte at ordføreren sagde til sidst, og derfor håber jeg så også, at ordføreren er minded for, at vi får fundet frem til en god beretning, hvor vi i enighed ligesom kan få tingene gjort. Så kommer vi ud over det her teater med beslutningsforslaget og får gjort noget for dyrene, for det er i sidste ende det, der betyder noget her – dét og så mange situationer, hvor man kan se, at folk kan gemme sig bag ved et cvr-nummer med ting, de ville blive straffet for på et cpr-nummer, og det er jo det, der er hele problemstillingen; det bliver udnyttet, og det skal stoppes. Men ellers har jeg ikke noget spørgsmål.

Kl. 11:56

Første næstformand (Leif Lahn Jensen):

Ordføreren.

Kl. 11:56

Halime Oguz (SF):

Tak. Altså, som sagt er dyrevelfærd jo noget, der ligger SF meget på sinde, og jeg synes, som det også er nævnt, at det er et rigtig, rigtig fornuftigt forslag.

Jeg kan jo hverken sige til eller fra i forhold til en beretning, fordi det er hr. Carl Valentin, der kommer til at køre videre på den her sag, men som sagt: Det er noget, vi skal tage alvorligt, og det er noget, som der selvfølgelig skal være en politisk enighed om, nemlig bedre dyrevelfærd og en højere strafferamme.

Kl. 11:56

Første næstformand (Leif Lahn Jensen):

Der er ikke en kort bemærkning yderligere fra spørgeren, så vi går til den næste, og det er fru Pia Kjærsgaard. Værsgo.

Kl. 11:56

Pia Kjærsgaard (DF):

Tak for det. Tak for en god tale, og jeg håber bare meget, at SF ender med at stemme for det her forslag, for der er ingen tvivl om, at jo flere partier uden for regeringen der stemmer for det her, jo større pres – det er jo logik – lægger man på ministeren. Jeg er altså lidt bange for det, hvis man bare forholder sig til, at nu sker der nok et eller andet. Det gjorde ordføreren så heller ikke så meget som måske andre ordførere fra regeringspartierne.

Ordføreren sagde jo selv noget om det for et par måneder siden, da vi hørte fra ministeren, at der skulle kigges på det her, ja, og for et par måneder siden igen. Så jeg håber inderligt. Og jeg har også tiltro til hr. Carl Valentin, i forhold til at det her ender med, at SF vil stemme for, og det vil jeg bare bede gruppen om at overveje, for jo flere, jo bedre, og jo større pres på ministeren. Tak.

Kl. 11:57

Første næstformand (Leif Lahn Jensen):

Ordføreren.

Kl. 11:57

Halime Oguz (SF):

Som sagt vil jeg slet, slet ikke udelukke, at vi ender med at stemme for forslaget, for det er – nu gentager jeg mig selv – ganske fornuftigt og det er vigtigt. Men jeg kan ikke stå og love at stemme for et forslag, når der kører de her forhandlinger, og jeg ved, at i de forhandlinger vil vi presse meget, meget hårdt på for at få det her igennem.

Kl. 11:58

Første næstformand (Leif Lahn Jensen):

Der er ikke yderligere korte bemærkninger, kan jeg se, så vi siger tak til ordføreren. Og den næste ordfører er hr. Kristian Bøgsted fra Danmarksdemokraterne. Velkommen.

Kl. 11:58

(Ordfører)

Kristian Bøgsted (DD):

Tak for ordet, formand. Lad mig starte med noget positivt og lidt ros, nemlig ros til hr. Kim Edberg Andersen og fru Pernille Vermund for det her forslag. Jeg synes, at det er et rigtig godt forslag – det mener vi generelt i Danmarksdemokraterne at det er, altså et godt forslag. Jeg vil også rose ministeren for at sige, at der behov for at kigge på noget af det her og indarbejde det i forhandlingerne om dyrevelfærdsloven.

Men så er det bare sådan, at jeg ikke helt forstår den videre fremgang i det, for jeg har endnu ikke hørt en eneste sige, at det er et dårligt forslag, og at vi ikke skal have kigget på det her område. Så jeg forstår ikke helt, hvorfor det er, at ministeren ikke rent faktisk udnytter den mulighed, der ligger her, og siger, at man støtter det her forslag, så vi får sat et gennemsyn af dyrevelfærdsloven i gang og dermed allerede får startet dyrevelfærdsforhandlingerne, sådan at vi sætter os sammen og kigger på, hvordan vi så skal have udformet det her, og hvad det er, der er behov for, og hvorfor det er, at man måske ikke bruger de muligheder, som der er nogle der nævner at der allerede er i dag – og at der kun er bøder, og at der ikke er strengere straffe.

Så det vil jeg da klart opfordre til at vi får sat i gang ved at støtte det her forslag. Fra Danmarksdemokraternes side kommer vi i hvert fald til at støtte forslaget.

Kl. 11:59

Første næstformand (Leif Lahn Jensen):

Der er lige en enkelt med en kort bemærkning, og det er fru Pia Kjærsgaard. Værsgo.

Kl. 11:59

Pia Kjærsgaard (DF):

Det vil jeg bare sige at jeg er rigtig, rigtig glad for. For igen vil jeg sige: Jo flere uden for regeringspartierne, der lægger pres på ministeren, jo bedre. Måske er det lidt uden for forslaget, men jeg kan ikke lade være med at sige, at jeg har gået og tænkt lidt over en ting, fordi jeg ikke rigtig har vidst, hvor Danmarksdemokraterne står i dyrevelfærdssager, men her vil man stemme for, og det synes jeg er rigtig, rigtig godt. Men jeg kan ikke lade være med at tænke på de her naturnationalparker, som jo også, synes jeg, er en del af hele området omkring dyrevelfærd osv., fordi det, der foregår, er så grotesk. Altså, der har Danmarksdemokraterne flere gange sagt, at de er imod naturnationalparker. Nu ved jeg, at hr. Kristian Bøgsted selv var ordfører på det forslag omkring hegnsloven – det tror jeg han var, men nej, jeg er ikke sikker – som jo var hele forudsætningen for, at naturnationalparkerne kunne eksistere. Det var hr. Kenneth Fredslund Petersen, der var ordfører på det, kan jeg huske nu.

Så derfor er jeg sådan lidt i tvivl om det der med naturnationalparkerne, som jeg også synes skal være en væsentlig del af diskussionen med ministeren, når vi kommer dertil. Er DD egentlig ikke for naturnationalparkerne, når man kan stemme for hegnsloven, som er en forudsætning for, at de kan eksistere?

Kl. 12:00

Første næstformand (Leif Lahn Jensen):

Ordføreren.

Kl. 12:00

Kristian Bøgsted (DD):

Tak. Jamen altså, lige nøjagtig i forhold til hegnsloven vil jeg være ærlig og sige, at ordføreren var hr. Kenneth Fredslund Petersen, så den er jeg ikke meget specifikt inde i. Men hvad angår naturnationalparkerne, har vi absolut intet imod, at man har nogle naturområder, hvor man øger muligheden for biodiversitet og sådan noget, men vi mener ikke, at de skal være hegnet ind, eller at dyrene skal være overladt til sig selv derude, altså dyr, der måske ellers, under normale omstændigheder, ville have behov for at få hjælp fra mennesker.

Kl. 12:01

Første næstformand (Leif Lahn Jensen):

Spørgeren.

Kl. 12:01

Pia Kjærsgaard (DF):

Jamen altså, det er helt i orden, at det var hr. Kenneth Fredslund Petersen – men det er dog partiet som sådan. Og jeg vil bare bede om, at man lige rejser det i gruppen, altså hvad man egentlig er; er man for eller imod? For det, man gjorde fra DD's side, var at stemme for hegnsloven, som var forudsætningen for, at naturnationalparker kunne etableres. Og det synes jeg bare lige skal med, også i den her debat.

Kl. 12:01

Første næstformand (Leif Lahn Jensen):

Ordføreren.

Kl. 12:01

Kristian Bøgsted (DD):

Jamen det tager vi med, selvfølgelig.

Kl. 12:01

Første næstformand (Leif Lahn Jensen):

Der er ikke flere korte bemærkninger. Vi siger tak til ordføreren, og næste ordfører er hr. Carsten Bach fra Liberal Alliance. Velkommen.

Kl. 12:01

(Ordfører)

Carsten Bach (LA):

Tak for det, formand. Forslaget her fra Nye Borgerlige har jo sit udspring i en helt konkret sag fra Skals, hvor et stutteri siden 2018 har modtaget rekordstore bøder på samlet set 665.000 kr. for uforsvarlig og grov uforsvarlig behandling af sine heste. Tidligere har jeg selv til TV MIDTVEST sagt om netop den her sag, at hvis man på grund af en bestemt selskabsstruktur juridisk ikke kan drage en enkeltperson til ansvar og dermed fratage vedkommende retten til at holde dyr, så skal vi have kigget på, om der faktisk er noget, der er overset lovmæssigt, og om der er noget, der er faldet ned imellem to stole.

Dyrevelfærdslovens § 60, som også er omtalt af ministeren, fastslår dog:

»Den, der ved dom findes skyldig i mishandling eller grovere uforsvarlig behandling af dyr, kan ved dommen for bestandig eller for et nærmere fastsat tidsrum frakendes retten til at eje, bruge, passe eller slagte dyr eller i det hele beskæftige sig personligt med dyr.« 

Det samme gør sig gældende ved gentagelsestilfælde, og jeg ved, at en række jurister uden for den setting, vi er i her, læser »den, der ved dom« på en sådan måde, at det både kan være en fysisk person og en juridisk person. Det vil sige, at både fysiske personer og juridiske personer kan straffes. Derfor tænker jeg, at det måske er lige så relevant at spørge ministeren, hvorfor det ikke er tilfældet i den konkrete sag fra Skals, og inddrage det i en eventuel kommende undersøgelse eller i det mindste få et skriftligt svar fra ministeren på netop det spørgsmål.

Liberal Alliances holdning er derfor også, at regeringen hurtigst muligt skal undersøge, om der ligger juridiske gråzoner i dyrevelfærdslovens straffebestemmelser, som gør, at fysiske personer gennem en selskabsstruktur kan undgå at få frataget retten til at beskæftige sig med dyr. Det her er helt parallelt med forslagsstillerens formulering, og derfor støtter Liberal Alliance selvfølgelig også beslutningsforslaget. Tak.

Kl. 12:04

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så er det hr. Per Larsen fra Det Konservative Folkeparti. Velkommen.

Kl. 12:04

(Ordfører)

Per Larsen (KF):

Tak for det, formand. Der er jo her i Folketinget en stor vilje til at sikre, at dyrene har det godt, og at de behandles respektfuldt og ordentligt som de sanselige væsener, de er. Det skylder man selvfølgelig, og det er der jo også lavet en lovgivning omkring. Man kan så undre sig over sådan noget som det, man ser i den omtalte sag her, som er årsag til, at vi står her i dag. For når man ser, at der er givet så store bøder, som det er tilfældet, på 140.000 kr., 200.000 kr., 225.000 kr., som der også står i beslutningsforslaget, så kan man jo undre sig over, at der ikke er nogen, der tidligere har rejst sagen, i forhold til om det er hensigtsmæssigt, at de mennesker har med dyr at gøre.

Jeg var inde at kigge lidt på, hvad der er foregået tidligere i forhold til straffe, og kunne bl.a. se i et notat her fra i 2017, at der omtales en dyrevelfærdssag, hvor en landmand blev idømt 30 dages betinget fængsel for overtrædelse af nogle bestemte paragraffer i dyreværnsloven ved at have behandlet sine svin og kreaturbesætning groft uforsvarligt, bl.a. ved ikke at tilkalde dyrlæge eller ikke at have aflivet de syge svin eller de magre kreaturer. Tiltalte blev også frakendt retten til at eje, bruge, passe, slagte eller i det hele taget beskæftige sig med kreaturer og svin i 5 år. Så der er jo som udgangspunkt noget retspraksis, hvor man også tager andre midler i brug end bare bødestraf, som jo ikke er tilstrækkeligt, kan vi konstatere.

Jeg synes, at det er et godt forslag, som Nye Borgerlige har stillet, og derfor kommer vi også til at stemme for det. Jeg tænker også, at uanset hvordan man konstruerer sig i forskellige selskabsformer og sådan noget, skal vi jo sikre, at der er en person, som har ansvaret for det, der foregår. Sådan er det også i mange andre sammenhænge, når der er nogle ting, hvor der er behov for, at der er en person, som har det endelige ansvar, og det skal vi også sikre i forhold til behandlingen af dyr. Uanset hvad det er for nogle dyr, om det er heste, hunde, katte eller kvæg, eller hvad det er for nogle, så skal der jo være en person, som har ansvaret, og som så netop kan fradømmes retten til at have med dyr at gøre.

Vi støtter forslaget, og som jeg kan tælle mig frem til, bliver det givetvis ikke vedtaget. Men ministeren har jo så givet udtryk for, at vi kommer til at behandle problemstillingen under alle omstændigheder. Så tak for det.

Kl. 12:07

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så er det hr. Søren Egge Rasmussen fra Enhedslisten. Velkommen.

Kl. 12:07

(Ordfører)

Søren Egge Rasmussen (EL):

Tak for det. Den her sag fra Skals og det stutteri viser jo, at der kan være nogen, der har såkaldt ansvar for nogle dyr, som ikke varetager det ordentligt, og som ikke synes, at store bøder er noget, der bør medføre, at man ændrer adfærd. Derfor er det jo sådan set væsentligt at gå videre og kigge på dyrevelfærdsloven og se, om der er nogen ting, der skal skærpes, for at vi kan komme frem til, at der er personer, som ikke kan have ansvar for dyr.

Jeg synes egentlig ikke, den kan være så meget længere. Hvorfor ikke uden videre få vedtaget første halvdel af det her beslutningsforslag? Man kan godt sige, at når man laver en analyse, kan man jo ikke på forhånd vide, om man så bruger anbefalingerne i analysen eller man kom frem til via en forhandling, at det var andre elementer, man skulle gennemføre. Men det er klart, at man jo ikke skal have en situation, hvor en person, som misrøgter dyr, bare kan gemme sig i et andet selskab. Der er der nogle erfaringer bl.a. fra fødevarebranchen, hvor der er nogle, der indimellem åbner virksomheder igen og igen. Så der må være nogle erfaringer for, hvordan man kan forhindre, at det kan ske.

Jeg synes, det er lidt mærkeligt at høre, at det her skal kobles sammen med alle mulige andre forhandlinger om dyrevelfærdsloven. Det behøvede det jo egentlig ikke. Hvorfor ikke få det her behandlet i udvalget og få det tilbage i Folketinget og få det stemt igennem?

Enhedslisten støtter sådan set forslaget, som det ligger, og kan godt se, at vi lige skal lave analysen, før vi konkluderer, hvad det er, vi vil gennemføre. Tak.

Kl. 12:09

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så er det hr. Christian Friis Bach fra Radikale Venstre. Velkommen.

Kl. 12:09

(Ordfører)

Christian Friis Bach (RV):

Tak for det. Jeg er vokset op på et landbrug med masser af dyr og er også i dag landmand med husdyr, og det piner mig virkelig, når jeg ser dyr, der ikke har det godt, når de mistrives, mishandles, misrøgtes. Til gengæld glæder jeg mig hver dag over mine dyr, når de trives. Det samme ved jeg gælder for rigtig mange landmænd i Danmark, så det her handler ikke om dyrevelfærd over for landmænd. Det handler om dyrevelfærd, og det handler om at sætte ind over for de brodne kar, som ikke passer deres dyr ordentligt, og her skal vi gøre noget mere.

Jeg har selv for år tilbage haft eksempler i mit nærområde, hvor der var klar misrøgt af dyr, ekstremt underernærede får og køer uden strøelse med sår og sygdomme. Der blev dyrlægetilsyn. Der blev politianmeldelser, men det førte ikke til frakendelse af retten til at holde dyr. Der er for mange, der slipper for let, og det har jeg også sagt og fremført flere gange i forligskredsen.

Men omvendt mener jeg ikke, at der er brug for det her forslag, vi drøfter, for jeg hører en klar vilje fra ministeren til at gøre noget, til at skærpe straffene. Vi er blevet inviteret til gentagne forhandlinger om dyrevelfærd. Vi er blevet bedt om at komme med vores forslag, og netop det her har vi i kredsen foreslået at vi skulle se på og arbejde sammen om. Vi skal skærpe straffen. Der skal være en mere klar konsekvens ved mishandling, misrøgt af dyr.

Så på mange måder er forslaget ikke nødvendigt. Jeg håber – nu har jeg været ved diplomatiet modsat hr. Kim Edberg Andersen – at vi kan samles i udvalget og lave en stærk beretning, hvor vi sætter det her på dagsordenen sammen og sørger for, der sker noget. Så jeg synes ikke, forslaget er nødvendigt, men vi støtter det.

Kl. 12:11

Første næstformand (Leif Lahn Jensen):

Der er en enkelt kort bemærkning indtil videre, og det er til hr. Kim Edberg Andersen.

Kl. 12:11

Kim Edberg Andersen (NB):

Det bliver jeg vel nødt til at svare på. Det er jo meget radikalt at sige: Der er ikke brug for det her forslag, men vi har faktisk foreslået det selv. Så bliver man ikke mere radikal end det.

Nej, jeg har ikke været i diplomatiet, for så kunne jeg jo ligesom De Radikale bare snakke det her forslag til døde, uden at der skete noget handling. Der er jeg helt enig i, at hr. Christian Friis Bach er meget bedre til bare at blive ved med at snakke uden noget handling. Men jeg er enig med hr. Christian Friis Bach. Jeg ved, han kommer fra det rigtige sted på det her, så det er venligt drilleri.

Og jo, jeg ser også frem til, at vi får lavet en beretning, der kan bruges til noget. Det er ikke, fordi det bliver essentielt for mig at se, hvem der trykker rødt, det kan jeg fortælle nu, og hvem der trykker grønt, det kan jeg nærmest også, men det er vigtigt, at vi får gjort noget, så jeg ser frem til udvalgsarbejdet og til, at vi får lavet en beretning, der rent faktisk er virkningsfuld.

Kl. 12:12

Første næstformand (Leif Lahn Jensen):

Ordføreren.

Kl. 12:12

Christian Friis Bach (RV):

Mange tak til hr. Kim Edberg Andersen. Jeg glæder mig over, at vi to, som er opstillet i Nordjylland, som ikke altid har fundet ting, vi kunne enes om her, finder en sag, vi kan stå sammen om og arbejde sammen om, og det ser jeg frem til.

Kl. 12:12

Første næstformand (Leif Lahn Jensen):

Der er ikke flere korte bemærkninger. Jeg siger tak til ordføreren. Så er den næste ordfører fru Pia Kjærsgaard fra Dansk Folkeparti.

Kl. 12:13

(Ordfører)

Pia Kjærsgaard (DF):

Tak for det. Jeg vil faktisk også – det kan jeg ikke lade være med – sige tak til Radikale Venstre, for jeg sad og tænkte: Åh nej, nu gør De Radikale, som de plejer – de holder med regeringen. Men så sluttede man jo alligevel af med at sige: Vi støtter forslaget. Så egentlig synes jeg, det ser meget godt ud sådan uden om regeringspartierne, det her, så nu må vi se, hvor den lander.

Men må jeg have lov til at sige, at det der med at have med dyr at gøre jo ikke sådan bare er et job, for dyr er jo levende væsener, som man selvfølgelig skal behandle ordentligt og passe på, for det kan de ikke selv. Da vi stiftede Dansk Folkeparti i 1995, insisterede jeg på, at vi skulle have dyrevelfærd skrevet ind i vores arbejdsprogram. Jeg insisterede på, at vi skulle have en ordfører. Det var der ikke nogen andre partier der havde på det tidspunkt overhovedet, men det må man jo bare at sige har ændret sig, og det synes jeg er rigtig, rigtig godt. For nu er dyrevelfærd faktisk blevet et meget, meget centralt politisk punkt for alle partier, mere eller mindre stramt, men alle har det i hvert fald på dagsordenen.

Men desværre og underligt nok er der nogle, som ikke mener, at de dyr, de har i deres varetægt, skal behandles ordentligt. Det handler både om folk, som professionelt arbejder med dyr som en del af deres job, og folk, der privat har dyr derhjemme. Men uanset hvad, skal de behandles ordentligt. Vi har en dyrevelfærdslov, som skal overholdes, og nogle strafferammer, som folk skal sanktioneres med, hvis de ikke evner at behandle dyrene ordentligt. Men desværre viser det sig jo i alt for mange tilfælde, at de straffe, der gives, alt for ofte er i den meget lave ende og i hvert fald slet ikke har den ønskede effekt. Det er meget ofte bødestraffe, og en egentlig frakendelse af retten til at have med dyr gøre er meget, meget sjælden.

Med dette beslutningsforslag lægges der op til, at straffen hæves og det skal blive lettere at fratage folk retten til at have med dyr at gøre. Det er en logisk konsekvens af, at dyr rundtomkring i landet desværre bliver udsat for forhold, som vi under ingen omstændigheder kan være bekendt. Det bør være en selvfølge for alle Folketingets partier at støtte et forslag, som strammer skruen over for de hjerteløse, som ikke behandler dyr ordentligt.

Men skærpede straffe gør det desværre ikke alene, og derfor skal vi den 28. november behandle Dansk Folkepartis beslutningsforslag, beslutningsforslag nr. B 17, om en udvidelse af de nuværende tre dyrevelfærdsenheder til et egentlig dyrepoliti med dertil hørende flere ressourcer. Det er noget, der vil gå hånd i hånd med dette beslutningsforslag om øgede straffe, hvorfor det ikke særskilt fremgår af vores B 17. Derfor støtter vi selvfølgelig det her forslag. Vi er glade for, at Nye Borgerlige har fremsat det, og der er en varm støtte fra Dansk Folkeparti.

Kl. 12:16

Første næstformand (Leif Lahn Jensen):

Der er indtil videre en enkelt kort bemærkning. Fru Pernille Vermund.

Kl. 12:16

Pernille Vermund (NB):

Tak for det. Det er måske lidt usædvanligt, men jeg bliver nødt til at sige til fru Pia Kjærsgaard på det her område, at jeg jo ikke altid har været politisk aktiv og der også har været mange år, hvor jeg ikke har vidst ret meget om politik. Men det, jeg til gengæld vidste, var, at fru Pia Kjærsgaard lige præcis på det her område – og faktisk også på ældreområdet – var en forkæmper. Så tak for det, tak for at have taget tæskene på det her område i rigtig mange år og også vist vejen for andre partier. Tak.

Kl. 12:16

Første næstformand (Leif Lahn Jensen):

Værsgo.

Kl. 12:16

Pia Kjærsgaard (DF):

Tak for det. Det er da skønt at kunne takke hinanden sådan en torsdag formiddag. Så går man jo næsten helt glad på den weekend, som ligger forude – i hvert fald efter i morgen. Det er ikke så tit, det sker i Folketinget, men jeg tror faktisk, at folk derude er glade for også at opleve det. Tak.

Kl. 12:16

Første næstformand (Leif Lahn Jensen):

En god stemning spreder sig. Tak til ordføreren. Vi går videre til den næste ordfører, og det er fru Helene Liliendahl Brydensholt fra Alternativet. Værsgo.

Kl. 12:17

Helene Liliendahl Brydensholt (ALT):

Tak for det, og tak til Nye Borgerlige for at fremsætte forslaget om at skærpe straffen for mishandling eller grovere uforsvarlig behandling af dyr. Alternativet bakker selvfølgelig op om forslaget.

I Alternativet vil vi i det hele taget bakke op om ethvert forslag, der har som sit formål at forbedre forholdene for dyr i fangenskab. Ethvert skridt i den rigtige retning tæller. Kampen for dyrene tages skridt for skridt, mens millioner af dyr i Danmark lider hver eneste dag. Jeg ville ønske, at vi snart kunne tage et kvantespring og en gang for alle beslutte os for at have en ordentlig dyreetik i Danmark. Det vil vel og mærke kræve, at vi begynder at bakke vores ord op med konkret handling. For selv om et enigt Folketing for snart 4 år siden i en ny dyrevelfærdslov slog fast, at dyr er levende sansende væsener, der skal behandles forsvarligt og beskyttes mod smerte, lidelse og angst, så er loven ikke slået igennem ude i virkeligheden, og det vil sige der, hvor dyrene er.

Med det her forslag lægges der op til at skærpe straffen for mishandling og vanrøgt og at sikre, at myndighederne kan gribe effektivt ind, når situationen kræver det. Forslaget udspringer af en konkret sag om vanrøgt af heste på et stutteri, men skærpelsen skal jo naturligvis gælde for alle slags dyr, også de mange dyr, der lider i det konventionelle landbrug, og hvor vi alt for længe har valgt at lukke øjnene for det. Skærpede straffe og en effektiv indgriben vil både virke præventivt, men det vil også sikre, at der ikke sker gentagelser. Alternativet ser frem til at deltage i de kommende drøftelser om dyrevelfærd, som ministeren har varslet, og i det hele taget også om en håndhævelse af dyrevelfærdsloven.

Så har jeg bare lige her på falderebet, når jeg sådan sidder og lytter til debatten herinde, lyst til at påtale den her sådan lidt underlige sondring, der er imellem det, altså at nogle dyr ser ud til at være lidt mere værd end andre. Det kommer f.eks. lidt til udtryk i spørgsmålet – og nu lægger jeg sikkert op til øretæver og alle mulige spørgsmål – om naturnationalparker osv., og der er jo bestemt også noget at tale om. Der er f.eks. heste, som man mener ikke har det godt der, og det er der nogle partier, der går meget op i, men samtidig kan man så stemme imod et beslutningsforslag, som Alternativet, Enhedslisten og SF fremsatte i foråret, om at lave en varigt forbud mod at have mink i bittesmå bure, hvor en mink står på en plads, der svarer til det her A-4-ark. Der er sådan en eller anden underlig tilgang til dyr, hvor nogle dyr – det er måske tit de mere nuttede – er mere værd og skal have en lidt bedre behandling end andre. Et af de steder, hvor man før havde mink, var der på et tidspunkt også blevet sat katte ind i stedet for, og det gav et ramaskrig. For vi har alle sammen katte, og det er synd, og der blev jo også lukket ned for det. Men nu har man så genopstartet minkerhvervet. Jeg synes bare, det er sådan lidt dobbelt, og at det også er værd at nævne og lige tænke over. Tak.

Kl. 12:20

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så er det hr. Lars Boje Mathiesen uden for grupperne. Værsgo og velkommen.

Kl. 12:20

(Privatist)

Lars Boje Mathiesen (UFG):

Tak, formand. Jeg vil godt give Alternativets ordfører ret i, at der, når det drejer sig om dyr, nogle gange er en forskel i, hvordan vi betragter dem. Men det kan jeg forstå at der ikke er for Alternativets ordfører, og der kunne det være sjovt at vide, om Alternativets ordfører nogen sinde har slået en flue ihjel eller måske tilmed også en myg. For så er der jo reelt set også forskel på dyr, og så har man jo også dræbt et dyr. Så hvis der ikke er forskel på dyr, burde man jo nok heller ikke dræbe fluer og myg, men lad det være usagt.

Det her er et forslag omkring dyrevelfærd, og det handler om, at der er nogle juridiske smuthuller i enten cpr.- eller cvr-lovgivningen, og det handler om, om der skal startes en analyse af det, og det er regeringen sådan set enig i. Men de vil helst ikke lige stemme for det her forslag, fordi de gerne vil komme med deres eget forslag, en klassisk omgang, som man gør det herindefra, og jeg ved godt, at den socialdemokratiske ordfører sagde, at det aldrig nogen sinde sker, og at man faktisk ofte stemmer for. Derfor har vi nu stillet et spørgsmål omkring det, så vi kan finde ud af, præcis hvor mange gange den nuværende eller den tidligere regering rent faktisk har stemt for oppositionens forslag. Ja, jeg kender godt til det med beretninger, men jeg tror, det er meget, meget få gange, en siddende regering har stemt for oppositionens forslag. Men det finder vi så ud af. Tak for ordet.

Kl. 12:21

Første næstformand (Leif Lahn Jensen):

Vi siger tak til hr. Lars Boje Mathiesen, og så er det ordføreren for forslagsstillerne, hr. Kim Edberg Andersen, fra Nye Borgerlige. Velkommen til.

Kl. 12:21

(Ordfører for forslagsstillerne)

Kim Edberg Andersen (NB):

Tak for det, formand. Hvis vi tager den humoristiske del først, er jeg jo blevet rost af jer alle sammen i dag, og det er jo forholdsvis nyt som ny borgerlig politiker at blive det. Jeg kunne høre, at SF's ordfører var meget overrasket over, at der var kommet et fornuftigt forslag fra Nye Borgerlige, og det er jeg da ked af, og jeg mener, at det er, fordi ordføreren er indskiftet så sent, at hun ikke har set alle de andre fortræffelige forslag og taler, som jeg har haft fra talerstolen. Så jeg går ud fra, at det er derfor. Når det så er sagt, har Liberal Alliance jo fuldstændig ret i forhold til de nuancer og de ting, og jeg har snakket med forskellige jurister, som har vurderet dem forskelligt. En af juristerne siger, at der kun er de fysiske personer, og de andre siger, at en fysisk person teknisk set måske også kunne blive impliceret i det.

Så der er den her gråzone, og det skal vi jo have fundet ud af. Det er jo essensen i, hvorfor jeg har snittet tingene så specifikt til, som de er snittet til her, og nu har vi selvfølgelig snakket om den aktuelle sag i Skals, men det er jo ikke udelukkende den. Der er også andre sager, og jeg har især set dem på hesteområdet, med hestehandlere osv., der måske enten ikke altid har overskud til eller interesse i at behandle deres dyr ordentligt, og det er svært for mennesker at forholde sig til, og det er endnu sværere, når de så forsøger at få hjælp fra staten, når den så siger, at det kan vi ikke lige rigtig hjælpe med. Man får følelsen af, at nogle dyr, som Alternativet også siger det, er vigtigere end andre, og at andre dyr er fredede. Der skal man lige huske på, at det er ikke er derfra, Nye Borgerlige kommer. For vi mener også, at de grise, der bliver brugt til at komme på tallerkenen, og køerne, og ja, i gamle dage kunne man faktisk også få hestekød hos slagteren i Aalborg, hesteslagteren, altså produktionsdyrene, skal behandles ordentligt, selvfølgelig skal de det. Minkene var altså også nuttede – det var de – men problemstillingen i forhold til mink var for mig ikke primært, om det skulle fjernes, det var mere måden, det blev fjernet på, hvor jeg stadig væk synes, vi mangler et ordentligt svar på det. Men det kommer nok aldrig.

Men i forhold til det her vil jeg gerne takke jer alle sammen, for jeg var nok ikke i tvivl. Ja, jeg kunne nok godt have lavet stemmetavlen ved at rende rundt på pladserne og trykke, og jeg vidste nok, hvem der trykkede hvad inden. Det er jo det uheldige i måden, vi driver det på, og der skal vi måske bare være bedre til at anerkende, at der en gang imellem både er folk fra Enhedslisten og fra Nye Borgerlige, der kommer med gode forslag, og hvorfor så ikke bare stemme det igennem? Men sådan skal det ikke være, og jeg ved, at de store partier er kede af at give noget af æren fra sig, og jeg lever med, at jeg forhåbentlig får det her nærmest en til en igennem, ligesom jeg gjorde det med mit sidste beslutningsforslag.

Så jeg er jo faktisk Mr 100 percent – hr. 100 pct. – fra talerstolen, og det er jo ret godt gået af en fra det allermindste parti, det er godt nok med mange ordføreretaler bag sig, og jeg siger tusind tak til jer alle sammen, og også tak til hr. Erling Bonnesen. Jeg er sikker på, at han havde været fuldstændig på min side, hvis han havde lavet en ordførertale selv, men alligevel tak, vi tager den igennem ministeriet og kommer med noget, hvor hr. Erling Bonnesens navn eventuelt også er på. Jeg kender alle ordførerne på området som folk, som faktisk går ind for dyrevelfærd, og jeg synes, at jeg er blevet behandlet meget, meget ordentligt i dag, og jeg håber, at vi i udvalget kan komme frem til en god beretningstekst, som faktisk gør, at vi laver et lovforslag, som måske kommer til at være det samme som det, som jeg har lavet, og hvor vi så kan skrive ministerens navn på det om ganske kort tid.

For det, vi skal huske er det vigtigste ved det her, og grunden til, at det er blevet lavet, er, at vi har set, at der var et hul i loven, og at der var nogle dyr, der ikke blev behandlet ordentligt, og vi har jo alle sammen kunnet sætte en finger på, hvor i hvert fald en lille del af problemstillingen er. Så synes jeg bare, vi, som de forholdsvis fornuftige mennesker, vi faktisk er, selv os i Nye Borgerlige, skal få det rettet her i Folketingssalen. Tak for ordet.

Kl. 12:25

Første næstformand (Leif Lahn Jensen):

Der er indtil videre en enkelt, der har ønsket en kort bemærkning, og det er fru Helene Liliendahl Brydensholt. Værsgo.

Kl. 12:25

Helene Liliendahl Brydensholt (ALT):

Tak til ordføreren for talen. Der blev sagt en masse ting, bl.a. at ordføreren også går op i grisenes velfærd, som vi jo skal debattere lige om lidt. Så kunne jeg godt tænke mig at spørge ordføreren: Har ordførerens parti nogen konkret politik på området og nogle forslag til, hvordan vi så kan forbedre grisenes velfærd?

Kl. 12:25

Første næstformand (Leif Lahn Jensen):

Ordføreren.

Kl. 12:26

Kim Edberg Andersen (NB):

Til at starte med vil jeg sige, at jeg synes, vi skal spise meget mere gris. Det er et godt produkt, og de skal behandles ordentligt, indtil de ender på tallerkenen. Men der er faktisk mange ting i det, som Enhedslisten kommer med – og nu tager jeg hul på festivitassen ved det næste forslag – som jeg er enig i. Så er der enkelte ting, hvor jeg ud fra et dyrevelfærdsperspektiv er uenig, og derfor kommer jeg ikke til at stemme det igennem.

Men ja, ordføreren kan være helt betrygget ved, at når jeg får mit bacon om morgenen, så forventer jeg, at det er fra en gris, der er blevet behandlet rigtig godt, lige indtil den blev slagtet.

Kl. 12:26

Første næstformand (Leif Lahn Jensen):

Spørgeren.

Kl. 12:26

Helene Liliendahl Brydensholt (ALT):

Tak. Så nævnte ordføreren også mink, som jeg også nævnte fra talerstolen. Mener ordføreren, at det er okay, at mink har en plads, der svarer til cirka et A4-ark, eller vil ordførerens parti også arbejde aktivt for, at mink får det langt bedre?

Kl. 12:26

Første næstformand (Leif Lahn Jensen):

Ordføreren.

Kl. 12:26

Kim Edberg Andersen (NB):

Først vil jeg bare lige sige en praktisk ting, og det er, at et minkbur er lidt større end et A4-ark; det er det bare. Så bliver jeg også nødt til at sige, at der var en tidligere regering, der slog minken ned fuldstændig uden lovhjemmel, sådan som jeg mindes det. Så der findes ikke mink i Danmark, desværre, for så kunne vi nemlig godt have haft en politisk diskussion om dyrevelfærden i forhold til pelsdyravl. Så havde det været en politisk diskussion, vi tog med oprejst pande i Folketingssalen, i stedet for at være noget, som jeg ret beset så sådan, at venstrefløjen var meget interesseret i, at minkene røg ud, og så fik man en meget, meget belejlig undskyldning for at gøre noget ved det. Sådan så jeg det skete dér, og det synes jeg faktisk ikke er politisk ordentligt at gøre på den måde, men i forhold til, om pelsdyravl er i orden, kunne vi sagtens have haft en god diskussion.

Kl. 12:27

Første næstformand (Leif Lahn Jensen):

Der er ikke flere bemærkninger, så vi siger tak til ordføreren.

Da der ikke er flere, som har bedt om ordet, er forhandlingen sluttet.

Jeg foreslår, at beslutningsforslaget henvises til Miljø- og Fødevareudvalget. Hvis ingen gør indsigelse, betragter dette som vedtaget.

Det er vedtaget.

Det næste punkt på dagsordenen er:

6) 1. behandling af beslutningsforslag nr. B 10:

Forslag til folketingsbeslutning om forbedret dyrevelfærd for søer med henblik på øget trivsel og overlevelse i 
danske svinestalde.

Af Søren Egge Rasmussen (EL) m.fl.

(Fremsættelse 04.10.2023).

Kl. 12:27

Første næstformand (Leif Lahn Jensen):

Ordføreren for forslagsstillerne, hr. Søren Egge Rasmussen, ønsker at begrunde forslaget. Velkommen.

Kl. 12:28

Begrundelse

(Ordfører for forslagsstillerne)

Søren Egge Rasmussen (EL):

Tak. Det er et beslutningsforslag, som drejer sig om dyrevelfærd. Det drejer sig om den million danske søer, som sådan set er årsagen til, at der i Danmark kan fødes 40 millioner grise, hvilket ender med, at 30 millioner af dem er noget, som bliver til 15 millioner, der sendes ud på landevejene til eksport, og 15 millioner, der slagtes i Danmark. Det er moderdyr, det er avlsdyr. Det er ikke fødemaskiner. Vi er nødt til at se på, hvordan det er, vi behandler den million dyr i de danske stalde. Og når man så ser, at der har været frivillige aftaler med planer om, at sodødeligheden i stalden skulle nedbringes markant, og man i stedet for over en årrække kan se, at sodødeligheden er steget markant; at der er 16½ pct. hvert år, som dør i staldene eller må aflives i staldene, så er det et markant tal, 165.000, som må aflives eller dør ude i staldene. Hvis man valgte andre produktionsformer, kunne man sagtens få det ned på at være 7 pct., det vil sige, at der er 100.000 danske søer, som ikke skulle lide ude i staldene og skulle aflives eller dø derude.

Derfor har vi her et væsentligt dyrevelfærdsproblem, som Enhedslisten ønsker bliver løst. Og vi har noteret, at der er flere måder at arbejde på det på. Vi skal frem til, at fiksering af søer forbydes. Vi skal lave et avlsarbejde, som kommer frem til, at soen ikke får flere grise, end den har patter. Vi skal frem til, at søerne får adgang til grovfoder, så vi kan forhindre flere af de her mavesår. Der skal stilles krav til uddannelse for de mennesker, der arbejder med grisene, og vi skal have undersøgt, hvorfor der er flere søer, der om sommeren dør i staldene af varmestress.

Der er flere parametre at tage fat på, og jeg håber, at vi her i Folketinget får en god debat og kommer frem til noget, som kan skabe bedre dyrevelfærd for grisene og for søerne i de danske stalde.

Kl. 12:30

Forhandling

Første næstformand (Leif Lahn Jensen):

Tak til ordføreren. Forhandlingen er hermed åbnet, og den første, der får ordet, er ministeren for fødevarer, landbrug og fiskeri. Velkommen.

Kl. 12:30

Ministeren for fødevarer, landbrug og fiskeri (Jacob Jensen):

Tak for ordet, formand, og også tak til forslagsstillerne for at sætte fokus på det her emne, nemlig at sikre dyrevelfærd for de danske søer. Det er, synes jeg, en vigtig dagsorden, som bliver rejst, og det er, som vi også har diskuteret tidligere, et af de områder, som jeg også har fokus på, og som jeg derfor også agter at komme med et udspil på i forhold til de her ting. Det er et ansvar, som godt kan løftes bedre, også når det gælder vores søer i staldene.

I beslutningsforslaget pålægges regeringen så inden den 1. maj næste år at gennemføre fem initiativer, som ordføreren for forslagsstillerne også var inde på lige før, der skal kunne forbedre dyrevelfærden for de danske søer, og de fem krav er: Et krav om at løse farende og diegivende søer, et krav om, at avl skal håndteres, så søerne ikke føder flere grise, end de selv kan passe, et krav om grovfoder til alle søer, et krav om uddannelse af staldpersonale og til sidst et krav om en indsats mod varmestress.

Jeg vil gerne slå fast, at jeg er fuldstændig forstående over for og også enig i intentionen bag forslaget. Sodødeligheden er desværre steget i de senere år i Danmark. I 2022 lå sodødeligheden i Danmark på 16,5 pct., og jeg anerkender derfor fuldstændig, at det er alt for højt, særlig set i lyset af at dødeligheden er en væsentlig indikator for dyrevelfærden i besætningen. Vi har et stort ansvar for at sikre, at søerne i de danske stalde har det godt. Jeg mener også, det er et ansvar, som langt de fleste danskere i øvrigt forventer at landbruget løfter, og det er også mit klare indtryk, at erhvervet forstår alvoren og også er villig til at håndtere de udfordringer, som der er.

I foråret, som jeg tidligere har nævnt, har jeg inviteret erhvervet, interesseorganisationer og politiske partier her i Folketinget til netop at komme med forslag, og jeg har modtaget rigtig mange gode forslag på et bredt felt, og det vil jeg også gerne kvittere for. Også på det her område er der kommet forslag ind. Jeg kan nævne, at bedre trivsel og netop det at sikre søers overlevelse er nogle af de indsatsområder, som vi også kommer til at kigge på i det udspil, som jeg er ved at lægge sidste hånd på. Det er min klare forventning, at der vil blive igangsat flere indsatser netop på det her område.

Når det sagt, har vi fra regeringens side et par forbehold. Det skyldes for det første, at initiativer som dem, der bliver foreslået her, kan få ret store økonomiske konsekvenser. Det kan betyde, at store dele af produktionen risikerer at skulle lukke og flytte til udlandet. Det kan føre til tab af danske arbejdspladser, bl.a. på slagterierne og andre steder, og det kan føre til forringet dyrevelfærd, hvis produktionen flytter til lande, hvor dyrevelfærdsstandarderne rent faktisk er lavere, end de er i Danmark. I Danmark producerer vi over 30 millioner grise om året, og den danske griseproduktion betyder derfor selvfølgelig rigtig meget for Danmark, som sagt også i forhold til arbejdspladser og samfundsøkonomi, og det er væsentligt også at sikre, at vi tager det med i vores overvejelser. Vi skal sørge for, at der også i fremtiden er en produktion i Danmark, men at det selvfølgelig skal ske på en ordentlig måde. Og vi skal finde løsninger på de udfordringer, der er. Det skylder vi både dyrene, forbrugerne og landmændene, som arbejder med de her ting.

For det andet er det væsentligt også at nævne, at vi ønsker at forbedre dyrevelfærden, både for søer og for pattegrise. De dyrevelfærdsmæssige indsatser skal derfor også tilrettelægges, så vi netop kigger på det i den sammenhæng, så vi ikke løser et problem for til gengæld at skabe et andet i forhold til pattegrisedødelighed. Der er også andre elementer i forslagene, som man kan overveje, eksempelvis, når man taler om, at der skal være grovfoder til søerne, om det i alle sammenhænge, eksempelvis lige efter fødsel, hvor soen har nogle særlige behov for at få energi, er relevant. I forhold til at tale om avlsmateriale kan man også stille det spørgsmål, om det bliver løst med forslaget, i den forstand at alternativet ville være, at man så kunne importere avlsmaterialet fra udlandet og på den måde alligevel få det avlsmateriale, hvor der er den udfordring, som forslaget også beskriver. Så der er vi nok ude i også at skulle have fat i et EU-spor. Og i forhold til pattegrise er der som sagt den udfordring, at pattegrisene i de sammenhænge, hvor soen går løs, også risikerer at blive ligget på eller trådt på. Det er også nogle af de dødsårsager, vi kan se der er dér. Sagt med andre ord er der nogle balancer og nogle, kan man sige, områder her, som vi skal have kigget ned i for at få den rigtige cocktail, for at få den rigtige indsats til den effekt, som vi jo sådan set deler, nemlig at få bragt sodødeligheden i de danske stalde ned.

Det er derfor, jeg også bare til sidst vil takke initiativtagerne bag forslaget for netop at sætte fokus på det her. Det vil vi også fra regeringens side gerne gøre, hvor vi både understøtter erhvervet i omstillingen, men også de forbedrende indsatser, for at vi netop kommer i mål med det, vi ønsker, og får vendt den udvikling, vi har set i de senere år, med en alt for høj sodødelighed til et langt lavere niveau. Tak for ordet.

Kl. 12:36

Første næstformand (Leif Lahn Jensen):

Tak til ministeren. Der er et par korte bemærkninger. Den første er fra hr. Søren Egge Rasmussen.

Kl. 12:36

Søren Egge Rasmussen (EL):

Tak. Og tak for modtagelsen af forslaget. Hvad angår det, ministeren siger om de økonomiske konsekvenser, hvis man indfører Enhedslistens forslag om de her fem initiativer, og at noget af produktionen kunne flytte ud, er ministeren så ikke bekendt med, at der sådan set kan være nogle krav fra de lande, som vi eksporterer levende grise til, f.eks. at man fra tysk side stiller krav om, at de avlsgrise, man importerer, ikke skal komme fra stalde med dårligere forhold end det, der gælder ifølge de regler, man har i Tyskland?

Jeg synes egentlig, at vi kigger ind i noget her, hvor man ikke bare kan sætte sig ned og lade som ingenting, men at man sådan set er nødt til at kigge på, hvad det er for nogle nærmarkeder, som kommer til at stille yderligere krav, som gør, at de danske svinestalde ikke bare kan køre videre, som de gør på nuværende tidspunkt. Vi er nødt til at forbedre vores dyrevelfærd, fordi vi ellers ikke kan eksportere de grise, vi gør i øjeblikket. Kan ministeren ikke se, at det aspekt burde fylde mere end den lidt mere filosofiske betragtning om, at det kan være, at der er nogle, der flytter deres produktion væk?

Kl. 12:37

Første næstformand (Leif Lahn Jensen):

Ministeren.

Kl. 12:37

Ministeren for fødevarer, landbrug og fiskeri (Jacob Jensen):

Jo, jeg er faktisk meget enig med hr. Søren Egge Rasmussen i, at det vil være og også er et element, for der er et perspektiv i også at have en ordentlig dyrevelfærd, og det er der jo også efterspørgsel på, i hvert fald i en vis udstrækning.

Men man skal jo ikke stikke sig selv blår i øjnene, for jeg ved jo også godt, at når forbrugerne så står ude på de store eksportmarkeder – det er i hvert fald den erfaring, jeg har gjort mig – så tæller prisen desværre også ret meget. Men dyrevelfærd vægter heldigvis mere og mere, og jeg tænker, at det, også set fra et eksportmæssigt synspunkt, er noget, vi skal være endnu bedre og endnu dygtigere til.

Når det er sagt, har vi faktisk også regler på området, eksempelvis i forhold til det krav i forslaget her, der handler om at løse de diegivende søer. Der ligger vi i Danmark allerede på et højere niveau end eksempelvis det, EU kræver af os – det er bare for at komme med et eksempel. Så det er ikke sådan, at Danmark skraber bunden på alle de her områder, overhovedet ikke. Men det er rigtigt, og jeg synes, det er et vigtigt element at tage med i den økonomiske overvejelse, at det at have en dyrevelfærdsmæssig standard af en betydelig størrelse også er et salgsparameter, som man kan bruge.

Kl. 12:38

Første næstformand (Leif Lahn Jensen):

Spørgeren.

Kl. 12:38

Søren Egge Rasmussen (EL):

Nu var ministeren inde på det med avlsmaterialet. Jeg besøgte en økologisk landmand, som havde skiftet fra de grise, som man normalt opfeder i Danmark, til en norsk-hollandsk besætning i stedet for, og han havde fået sodødeligheden til at falde fra 10 pct. til 4 pct. ved at vælge at have en anden type gris. Når man så tæller op, hvad det har af konsekvenser for pattegrisedødeligheden, kan man se, at det også der har en positiv effekt.

Kan ministeren ikke se, at vi er endt et sted, hvor avlsarbejdet i Danmark er kommet for langt ud, med hensyn til hvor mange grise søerne får?

Kl. 12:39

Første næstformand (Leif Lahn Jensen):

Ministeren.

Kl. 12:39

Ministeren for fødevarer, landbrug og fiskeri (Jacob Jensen):

Min pointe i min tale før var, at når det gælder avlsmaterialet, handler det jo ikke kun om det, vi gør i Danmark. Det er jo et internationalt marked, og der er også er andre lande både i Europa og andre steder, hvor man arbejder med de her ting. Inden for EU er der jo som bekendt varernes fri bevægelighed, og hvis man lukkede ned i Danmark, ville alternativet være, at man så importerede avlsmateriale fra andre lande, og så ville vi sådan set være lige vidt. Det var derfor, jeg nævnte, at det godt kunne være, at det var et EU-spor spor, vi skulle have fat i for at få gjort noget ved den del af det, for ellers har vi ligesom bare skubbet problemstillingen et andet sted hen, og så har vi alligevel ikke løst det.

Kl. 12:39

Første næstformand (Leif Lahn Jensen):

Så er det fru Helene Liliendahl Brydensholt. Værsgo.

Kl. 12:39

Helene Liliendahl Brydensholt (ALT):

Tak. I 2014 lavede man jo en handlingsplan, hvor man skulle prøve ligesom at gøre noget ved det her problem, bl.a. med sodødeligheden og pattegrisdødeligheden, men det har jo som bekendt ikke virket. Det har været en frivillig aftale med industrien. Jeg ved godt, at der snart går forhandlinger i gang, men jeg kunne godt tænke mig at høre, om ministeren stadig tror på, at vi kan løse det her ad frivillighedens vej, eller om der skal nogle lidt stærkere metoder til.

Kl. 12:40

Første næstformand (Leif Lahn Jensen):

Ministeren.

Kl. 12:40

Ministeren for fødevarer, landbrug og fiskeri (Jacob Jensen):

Der skal stærkere metoder til.

Kl. 12:40

Første næstformand (Leif Lahn Jensen):

Spørgeren.

Kl. 12:40

Helene Liliendahl Brydensholt (ALT):

Jamen tak. Det var et kort og præcist svar. Det var jeg glad for at høre.

Kl. 12:40

Første næstformand (Leif Lahn Jensen):

Ministeren.

Kl. 12:40

Ministeren for fødevarer, landbrug og fiskeri (Jacob Jensen):

Jeg kan godt uddybe det lidt. Det er rigtigt, som der bliver spurgt til, at der er forskellige frivillige aftaler, kan man sige, og der er også nogle branchestandarder, man arbejder med, og det er i hvert fald min intention at kigge ned i nogle af de branchestandarder og så sige, at hvis ikke man lever op til sine egne standarder, kunne det da være en overvejelse at sige, at det ophøjer vi så til lov. Det er bare for at give det som et eksempel. Når man i forvejen siger, at det vil man leve op til, burde det jo – i gåseøjne – ikke koste noget. Så det er bare et eksempel på, hvordan jeg tænker det her kan gøres. Der er også andre steder, vi kan se det. Management er måden, som man håndterer det her på uddannelsesmæssigt ude i staldene, og det er noget af det, der flytter rigtig meget. Her kunne man også godt forestille sig, at man skulle stille nogle krav.

Kl. 12:40

Første næstformand (Leif Lahn Jensen):

Vi siger tak til ministeren. Der er ikke yderligere bemærkninger. Så går vi i gang med ordførerrækken, og den første er fru Camilla Fabricius fra Socialdemokratiet. Velkommen.

Kl. 12:41

(Ordfører)

Camilla Fabricius (S):

Tak for ordet. Jeg står her i dag på vegne af vores miljø- og fødevareordfører, Ida Auken, og derfor læser jeg hendes tale op her i dag. Jeg håber, at ordførerne her i salen har respekt for, at jeg ikke er dybt nede i sagen, men jeg tager selvfølgelig klart imod de spørgsmål og kommentarer, som måtte være. Det er bare, så man ved, at det ikke er mit ordførerområde til hverdag.

For Socialdemokratiet er det afgørende, at vi forbedrer dyrevelfærden i Danmark – om det er for vores kæledyr, eller om det er produktionsdyr på markerne og i staldene. Beslutningsforslaget her har jo til formål netop at tage hensyn til det. Enhedslisten lægger op til at forbedre dyrevelfærden for søer med henblik på øget trivsel og overlevelse i de danske svinestalde. Og tak til Enhedslisten for at bringe emnet op her i salen. I Socialdemokratiet er vi nemlig enige i, at vi skal forbedre dyrevelfærden for både søer og pattegrise. Det giver i vores optik bedst mening, at indsatser for at sænke sødødeligheden tænkes sammen med øvrige indsatser som f.eks. pattegrisedødeligheden.

I Socialdemokratiet har vi også fokus på, at vi i et EU-retsligt miljø har en ret stor opgave foran os, og derfor er vi også glade for, at vores socialdemokratiske kolleger dér også har et stærkt fokus på den transport, som dyr oplever over store afstande og over lang tid. Dyrevelfærdsforhandlingerne er heldigvis lige om hjørnet, og vi ser frem til at drøfte, hvordan vi kan forbedre dyrevelfærden for vores svin og andre indsatser, som er vigtige for at forbedre dyrevelfærden i Danmark.

Vi anerkender derfor beslutningsforslagets kvalitet, og Socialdemokratiet ser frem til udvalgsbehandlingen og til at drøfte det i udvalget. Vi anerkender også, at Enhedslisten har en lang række gode forslag præsenteret her, og vi håber også, at Enhedslisten tager dem med ind i de kommende forhandlinger. Tak for ordet.

Kl. 12:43

Første næstformand (Leif Lahn Jensen):

Tak. Der er en enkelt kort bemærkning til hr. Søren Egge Rasmussen. Værsgo.

Kl. 12:43

Søren Egge Rasmussen (EL):

Tak for talen, og jeg vil da opfordre ordføreren til at hilse Socialdemokratiets landbrugsordfører og sige, at vi er helt med på, at vi både skal forbedre dyrevelfærden, når det drejer sig om sodødelighed og pattegrisedødelighed. Det hænger også lidt sammen. Altså, i forhold til det avlsarbejde, der er kørt ude i det traditionelle landbrug, er man jo endt med, at soen føder så mange grise, at det i sig selv er en belastning, og at soen får så mange små grise, at det er et problem fra starten. Den får ofte flere smågrise, end den har patter til, og alle de der små grise vil gerne have noget råmælk som det allerførste. Der skal de så kæmpe om at få adgang til den der råmælk, og så ender vi måske med, at der bliver flyttet nogle grise over til en anden so osv. Altså, vi har et avlsarbejde, som jeg mener er slået fejl, så det vil jeg opfordre ordføreren til at hilse landbrugsordføreren omkring. Det er sådan set der, jeg tror vi kan løse meget af det.

Kl. 12:44

Første næstformand (Leif Lahn Jensen):

Ordføreren.

Kl. 12:44

Camilla Fabricius (S):

Tak for det, og som ordføreren også sagde, har ordføreren selv besøgt en økologisk svineavler. Det har jeg også selv ad flere omgange, og jeg har også set, at når man har små grise, hvor der ikke er patter nok, så er det de svageste smågrise, der bliver skubbet væk og ikke har mulighed for at få det, de skal bruge. Det synes jeg er væsentligt at tage fat i, og derfor anerkender vi også, at det er et væsentligt beslutningsforslag, som indgår i det arbejde, vi skal i gang med. Det bringer jeg selvfølgelig videre til vores ordfører, hvor dyrevelfærd ligger utrolig højt. Det er også noget, vi drøfter i vores gruppe, så tak til ordføreren for beslutningsforslaget.

Kl. 12:45

Første næstformand (Leif Lahn Jensen):

Der er ikke yderligere korte bemærkninger. Vi siger tak til ordføreren, og så er det hr. Erling Bonnesen fra Venstre.

Kl. 12:45

(Ordfører)

Erling Bonnesen (V):

Tak for det. Danmark er et stolt landbrugs- og fødevareland, og det skal vi selvfølgelig blive ved med at være. Det har en kæmpestor værdi, at et land ikke alene kan producere sine egne fødevarer af høj kvalitet, men også kan sikre en stor fødevareeksport og mange arbejdspladser. Vores animalske produktion skal selvfølgelig også gå hånd i hånd med en god dyrevelfærd, og i Venstre ønsker vi også så gode vilkår for god en dyrevelfærd som muligt, også for søerne i farestaldene, som også er i fokus i det her forslag, vi behandler i dag.

I dag er det den besætningsansvarlige, som sikrer, at de ansatte også har god viden om dyrevelfærd i forhold til deres daglige arbejde, og det ansvar forventer vi jo og regner med at de lever op til, altså at den besætningsansvarlige selvfølgelig har styr på det, sådan at der er styr på tingene. Også i Venstre ønsker vi en god dyrevelfærd, og nu har ministeren jo også lige redegjort fint for tingene, og det kan jeg helt tilslutte mig. Det skal jeg ikke gå nærmere ind i, men jeg vil bare sige, at ministeren også har lagt op til, at der nu kommer nogle forhandlinger om det, kan vi sige, og nogle initiativer på området.

På det grundlag ser vi frem til også at deltage i de drøftelser og forhandlinger, og på den baggrund stemmer Venstre imod beslutningsforslaget. Og så skulle jeg i øvrigt hilse fra Moderaterne og sige, at det gør de også. Tak.

Kl. 12:47

Første næstformand (Leif Lahn Jensen):

Tak til ordføreren. Der er et ønske om en kort bemærkning fra hr. Søren Egge Rasmussen.

Kl. 12:47

Søren Egge Rasmussen (EL):

Det er jo godt, at ordføreren ønsker, at der skal være styr på tingene, men det synes jeg bare ikke er det, der ligesom præger det, når man ser, at der er en sodødelighed, som, efter at man lavede nogle frivillige aftaler, faktisk er steget, og at man overhovedet ikke har nået sit mål med at nedbringe sodødeligheden, men at den tværtimod er steget. Jeg synes, det må give anledning til, at man tænker: Hvad gør man så? For det her gennemsnitstal for sodødelighed på 16½ pct. må jo dække over, at der er nogle, der gør det langt dårligere, og nogle, der gør det bedre. Så kunne man ikke lære af nogle af dem, der gør det godt?

Jeg er stødt på artikler om, at nogle har prioriteret management i stalden og faktisk er kommet frem til at reducere dødeligheden. Så jeg forstår ikke rigtig, at man i landbruget kan acceptere at se på de her kurver, der viser, at sodødeligheden bare er steget år efter år de seneste 4-5 år. Og hvad sker der så i 2023 – kører grafen videre? Det vil være en katastrofe.

Der er sådan set 100.000 søer, som dør for tidligt. Synes ordføreren ikke, at det er et problem?

Kl. 12:48

Første næstformand (Leif Lahn Jensen):

Ordføreren.

Kl. 12:48

Erling Bonnesen (V):

Jamen ud fra tallene kan vi jo konstatere, at der er nogle udfordringer. Det kan vi jo konstatere at ministeren også har taget til sig og har indkaldt til de her forhandlinger. Samtidig har jeg med egne øjne kunnet se, når jeg har været på nogle staldbesøg, at landmændene jo også tager det til sig og prøver at lave nogle forbedringer på området. Det er ikke alt, der er lykkedes indtil nu, men jeg konstaterer, at der er mange dygtige landmænd derude, som også tager de her udfordringer til sig og prøver at gøre noget ved dem. Det kan være avlsarbejde, det kan være noget af praktikken. Så det ser vi frem til også kan føre til nogle resultater.

Kl. 12:48

Første næstformand (Leif Lahn Jensen):

Spørgeren.

Kl. 12:48

Søren Egge Rasmussen (EL):

Jeg besøgte en landmand, som havde godt styr på det. Han kunne sådan set planlægge, hvad det var for en so, der skulle sættes ud og sendes på slagteri, og han kun få en pris for den gris og så have råd til at købe en ny, ung gris og sætte ind i sin besætning. Og jeg kan ikke forstå, at der er 165.000 søer, der ude i industrilandbruget må aflives og skal slæbes ud, og hvor landmanden skal betale en pris for at komme af med de døde dyr. Hvorfor ikke komme frem til at have en produktion, hvor man har styr på det? Kan ordføreren ikke se, at der er noget, der bør laves markant om, for at få styr på det?

Kl. 12:49

Første næstformand (Leif Lahn Jensen):

Ordføreren.

Kl. 12:49

Erling Bonnesen (V):

Jamen jeg synes, det er godt, at man ligesom får sat lys på de gode eksempler – jeg har selv nævnt et par stykker, og jeg hører også Enhedslistens ordfører nævne nogle eksempler. Og det gælder jo om at få de gode eksempler med ind på bordet, når man skal føre de kommende forhandlinger, og så kan man forhåbentlig både lære af og drage nytte af de gode eksempler, så de kan indgå i nogle gode drøftelser om det.

Kl. 12:49

Første næstformand (Leif Lahn Jensen):

Vi siger tak til ordføreren. Der er ikke yderligere korte bemærkninger. Så er næste ordfører fru Halime Oguz fra SF. Velkommen.

Kl. 12:49

(Ordfører)

Halime Oguz (SF):

Tak for det. Jeg vil gerne starte med at takke Enhedslisten for at have fremsat et godt forslag, som sigter mod at forbedre dyrevelfærden i den danske svineproduktion. Det er der i den grad brug for, og jeg vil derfor med det samme sige, at SF kommer til at støtte forslaget.

Som vikar på dyrevelfærdsområdet må jeg sige, at jeg blev overrasket over forholdene i svineproduktionen. For mig virker det uforståeligt, at vi har en svineproduktion, hvor omkring hver fjerde nyfødte gris dør få timer efter fødslen, at op mod 30.000 nyfødte smågrise hver dag mister livet i produktionen – 30.000 hver eneste dag! Jeg er derudover også overrasket over udgangspunktet for de politiske drøftelser. Er det virkelig sådan, at vi her i Danmark har en seriøs diskussion om, hvorvidt svin skal fikseres i ugerne omkring fødslen af deres smågrise? Er der virkelig så lidt plads i staldene og så lidt uddannet personale, at det er nødvendigt? Og er det virkelig så almindeligt, at svin lider og dør af varmestress, at vi er nødt til at lovgive på området? Og har vi rent faktisk fremavlet grise, der får flere unger, end de kan passe?

Nu vil nogle nok sige, at jeg ikke har forstand på, hvad jeg snakker om her, når jeg vil sige, at jeg i hvert fald passer på svinenes ve og vel. Jeg spiser ikke svinekød og har aldrig gjort det. Men man behøver jo ikke at være ekspert for at kunne se, at den måde, vi avler svin på, ikke er i orden. Måske kan man netop se det, når man ikke har beskæftiget sig med området.

SF kan støtte alle dele af beslutningsforslaget. Jeg vil dog særlig rose Enhedslisten for at sætte fokus på, at forbedret dyrevelfærd bør indgå som et selvstændigt mål ved avlsarbejde. Uanset om det gælder æglæggende høns, hvor hver tredje render rundt med et brud på brystbenet, turbokyllinger, der brækker benene under deres egen vægt, eller svin, der føder flere unger, end de selv kan passe, så er problemet det samme. Avlsarbejdet i landbruget har i årtier kun været drevet af jagten på profit uden nævneværdigt hensyn til dyrevelfærden. Det skal stoppe. Andet kan vi simpelt hen ikke være bekendt.

Normalt stemmer vi i SF ikke for beslutningsforslag, når der samtidig er eller lige har været forhandlinger på området, men givet at den alarmerende tilstand vedrørende dyrevelfærden i svineproduktionen har stået på i årtier under skiftende regeringer, så tvivler vi på, at det kommende dyrvelfærdsforlig bringer os i mål med at sikre ordentlige forhold i svineproduktionen. Derfor kommer SF til at stemme for forslaget her, og tak for ordet.

Kl. 12:53

Første næstformand (Leif Lahn Jensen):

Tak. Der er et par korte bemærkninger, først fra hr. Kim Edberg Andersen.

Kl. 12:53

Kim Edberg Andersen (NB):

Tak for det, og jeg kan jo kun beklage, at ordføreren ikke kender den fortryllende smag af bacon. Det er jo trist i sig selv ikke at kende den, men det må jeg gå ud fra er på grund af sodødeligheden, altså at ordføreren ikke gør det – fred være med det. Men der er jo rigtig mange ting i det her forslag, som jeg også selv kommer til at synes er en god idé.

Men nu snakker ordføreren om de her 30.000 smågrise, som dør i produktionen, og det er rigtigt, og det er landbruget også selv opmærksom på. Og nogle af dem er jo dødfødte, fordi man, som Enhedslisten også er inde på, har fået fremavlet nogle søer, som simpelt hen laver rigtig mange grise, og det har landbruget jo heller ingen interesse i selv, og det er de også selv inde på, nemlig at der også kan blive for mange. Men der er jo også i forhold til sodødeligheden nogle dyr, som, fordi de dybest set er produktionsdyr, bliver udskiftet efter ét kuld. For hvis den viser sig ikke at producere det, som man ønsker, så afliver man jo sådan en so. Så det er bare lige det, at man skal huske at tage nogle tal med et gran salt.

Kl. 12:54

Første næstformand (Leif Lahn Jensen):

Ordføreren.

Kl. 12:54

Halime Oguz (SF):

Det var åbenbart en kommentar, som jeg ikke rigtig ved hvad jeg skal svare på.

Kl. 12:54

Første næstformand (Leif Lahn Jensen):

Spørgeren.

Kl. 12:54

Kim Edberg Andersen (NB):

Det var kommentaren, og så får vi et direkte spørgsmål. For det er det der med, at når man tager den præmis op og begynder at fremhæve, at der er 30.000 grise, som dør dagligt i produktionen, så er det næste, der kommer, at vi bare skal sætte dem alle sammen fri, og så får de et godt liv ude på marken. Og så bliver jeg bare nødt til at sige, at man skal huske, at det er meget naturligt, at dyr føder afkom, som afgår ved døden, og jeg afventer stadig væk, at fortalerne for, at det er et stort problem i standardproduktionen, siger, hvorfor det er meget bedre i forhold til de fritgående grise. Det er derfor, at når man kommer med en påstand, så skal man nok sikre sig lige at have alle nuancerne med.

Kl. 12:55

Første næstformand (Leif Lahn Jensen):

Tak. Ordføreren.

Kl. 12:55

Halime Oguz (SF):

Tak for det. Men det er jo faktisk også sådan, at der er en række økologer, som nu er begyndt at benytte nye avlslinjer, hvor antallet af smågrise er lavere og dødeligheden er langt lavere, også lavere, end vi ser i den konventionelle produktion, og jeg mener, at det er den vej, vi skal gå.

Kl. 12:55

Første næstformand (Leif Lahn Jensen):

Så er det hr. Søren Egge Rasmussen.

Kl. 12:55

Søren Egge Rasmussen (EL):

Tak til den vikarierende ordfører. Jeg tror egentlig, det er sundt, at man i flere partier har flere, der kommer til at forholde sig til dyrevelfærden, så det ikke kun er et spørgsmål om, at det er Carl Valentin, der klarer det hele for SF, men at der også er andre, der sætter sig ind i tingene. Og jeg kunne godt høre, at ordføreren er blevet overrasket over, at der dør næsten 30.000 smågrise i Danmark om dagen. Det løber altså op i over 10 millioner grise. Og det er så bagsiden ved at have en produktion, hvor man har en million søer, som føder 40 millioner grise, og så dør 10 millioner af dem lige i starten, og så har man 30 millioner tilbage, som man forsøger at lave en business ud af. Og det er jo det avlsarbejde, som jeg tror der er en mere og mere udbredt forståelse for er endt et sted, der er for langt ude, hvor søerne får alt for mange grise. Så det er jeg da glad for. Er det det punkt, som ordføreren har været mest rystet over ved at læse det her forslag?

Kl. 12:56

Første næstformand (Leif Lahn Jensen):

Ordføreren.

Kl. 12:56

Halime Oguz (SF):

Jeg er i det hele taget rystet over, hvordan dyr bliver behandlet i dagens Danmark. Jeg synes simpelt hen ikke, vi kan være det bekendt. Og jeg mener, at det er vores opgave som politikere at sikre bedre velfærd for vores dyr. Så igen vil jeg sige: Tusind tak for det her gode beslutningsforslag.

Kl. 12:57

Første næstformand (Leif Lahn Jensen):

Så er der et spørgsmål fra hr. Lars Boje Mathiesen. Værsgo.

Kl. 12:57

Lars Boje Mathiesen (UFG):

Tak. Når SF nu stemmer for det her forslag, som sandsynligvis vil gøre produktionen dyrere, vil SF så være villig til også at kigge på, at vi kan sænke afgifter og moms på svinekød, således at det ikke bare bliver dyrere for den almindelige forbruger? For ellers bliver det jo et forslag, som har den sociale pil til at pege nedad, således at det kun er folk med høje indkomster, som fremadrettet har råd til at købe svinekød. Så vil SF være villig til at kigge på det samtidig?

Kl. 12:57

Første næstformand (Leif Lahn Jensen):

Ordføreren.

Kl. 12:57

Halime Oguz (SF):

Jeg har sådan, at man ikke kan bruge økonomi som et argument for at gå på kompromis med dyrevelfærden. Hvis man ikke kan få en forretning ud af at avle svin på en måde, som er etisk forsvarlig, så skal man ikke avle svin. Det er vores holdning.

Kl. 12:58

Første næstformand (Leif Lahn Jensen):

Spørgeren.

Kl. 12:58

Lars Boje Mathiesen (UFG):

Men her drejer det sig jo om, hvad forbrugeren derude har råd til. Det kan godt være, at vi herinde med vores folketingsvederlag ikke har problemer med at få pengene til at række, men der er altså nogle danskere derude, som ikke vil have råd til at købe svinekød, hvis det bliver væsentligt dyrere. Det, jeg så hører SF's ordfører sige, er: Det er bare syn; hvis du er en mor på kontanthjælp, dagpenge, førtidspension eller noget andet, er det bare synd; så må du bare finde dig i, at det lige præcis er dig, der ikke skal spise svinekød mere, for nu bliver det for dyrt for dig at købe ind. Det er så svaret fra SF til de folk, der f.eks. er på førtidspension. For konsekvensen af, at produktionsomkostningerne bliver højere, er, at prisen på kødet også bliver højere.

Kl. 12:58

Første næstformand (Leif Lahn Jensen):

Ordføreren.

Kl. 12:58

Halime Oguz (SF):

Jeg vil sige, at SF ikke er ligeglad med de udsatte. Jeg synes, det klinger lidt hult, at en person, som går ind for så lave skatter, at det vil komme til at gå ud over vores velfærd, lige pludselig kerer sig om de mest udsatte. Men når det er sagt, vil jeg sige, at hvis man følger de nye kostråd og spiser mindre kød, vil man spare rigtig mange penge, og så bliver der nok råd til at betale lidt mere for en kotelet, som ikke har en bismag af dårlig dyrevelfærd.

Kl. 12:59

Første næstformand (Leif Lahn Jensen):

Så er der en kort bemærkning til hr. Kristian Bøgsted. Værsgo.

Kl. 12:59

Kristian Bøgsted (DD):

Tak. Jeg har nu spist ganske meget grisekød igennem mit liv, og det fortsætter jeg med. Jeg synes ikke, jeg decideret kan smage en masse forskelle. Jeg bliver faktisk lidt rystet, når jeg hører det her. Med det, ordføreren står og siger på talerstolen, mener ordføreren og SF så virkelig, at alle konventionelle svinelandbrug i Danmark i dag har dårlig dyrevelfærd, hvis ikke de er økologer? Det er lidt det, jeg hører ordføreren stå og sige. Er det det, ordføreren og SF mener?

Kl. 12:59

Første næstformand (Leif Lahn Jensen):

Ordføreren.

Kl. 12:59

Halime Oguz (SF):

Det synes jeg ikke rigtig at jeg har givet udtryk for. Det, jeg har givet udtryk for, er, at vi skal være bedre til at sikre dyrevelfærd. Når vi ser, at 30.000 smågrise dagligt dør, skal man altså ikke være en ekspert i dyrevelfærd for at kunne se, at der er et eller andet galt her – ravruskende endda.

Kl. 13:00

Første næstformand (Leif Lahn Jensen):

Spørgeren.

Kl. 13:00

Kristian Bøgsted (DD):

Det mener jeg nu egentlig heller ikke at landmændene har interesse i. Jeg har besøgt en del landmænd, der gør rigtig meget for at mindske de tal. Men det eneste, jeg hører, er jo bare, at ordføreren – og for den sags skyld også ordførere fra andre partier – står og fremhæver, at vi skal ud til de økologiske, for de gør det rigtige, mens herovre er det hele helt galt. Det er derfor, jeg stiller spørgsmålet om, om man mener, at det kun er økologi inden for svinebruget, der er den rigtige vej frem.

Kl. 13:00

Første næstformand (Leif Lahn Jensen):

Ordføreren.

Kl. 13:00

Halime Oguz (SF):

Nu ved jeg – og heldigvis for det – at vi er kommet rigtig, rigtig langt, og jeg ved, at rigtig mange danskere går op i dyrevelfærd. Jeg er sikker på, at danskerne også forventer, at Folketinget sikrer, at dyrevelfærd i landbruget er i orden.

Kl. 13:01

Første næstformand (Leif Lahn Jensen):

Vi siger tak til ordføreren. Så er det hr. Kristian Bøgsted fra Danmarksdemokraterne. Velkommen til.

Kl. 13:01

(Ordfører)

Kristian Bøgsted (DD):

Tak for ordet, formand. Jeg vil starte med at sige, at jeg egentlig godt kan se, at der er nogen intentioner i det her forslag, i forhold til hvor man vil hen af, men at fremsætte et beslutningsforslag som det her er ikke noget, vi kommer til at støtte.

Vi går rigtig meget ind for, at dyrevelfærden også inden for svineproduktion skal fremmes og øges, men til det må vi også bare sige, at landmændene selv har taget en del initiativer til netop at forsøge at løse nogle af de her ting, f.eks. indsats mod varmestress. Mig bekendt er der allerede undersøgelser i gang fra Aarhus Universitet om, hvad problemet er, og hvordan man kan mindske det. Sådan en undersøgelse vil jeg gerne se et resultat af, inden vi begynder at lovgive en masse på det punkt.

Der vil altid kunne findes et broddent kar rundtomkring, men generelt set har landmændene også en interesse i, at dyrene har det godt derude, for det er der en bedre økonomi i. Så er det muligt, at der er nogle problemer. Det har landmændene også for øje. De arbejder for det, og de har taget en masse initiativer. Lad os nu lige se, hvad der sker der. Så er der også et økonomisk synspunkt i det. Vi kan heller ikke gå ud til en landmand og forlange, at han måske skal investere 20 mio. kr., hvis han stadig væk er ved at forrente 10 mio. kr. – og at han skal gøre det hele på et år.

Landmændene vil gerne. De er på vej, de er i gang med det, og de arbejder hen imod mange af de her ting. Men lad dem nu os lige få lov at arbejde med tingene. Danmarksdemokraterne stemmer imod forslaget.

Kl. 13:03

Den fg. formand (Annette Lind):

Tak for ordførertalen. Der er en kort bemærkning, og jeg vil gerne give ordet til hr. Søren Egge Rasmussen fra Enhedslisten. Værsgo.

Kl. 13:03

Søren Egge Rasmussen (EL):

Nu siger ordføreren, at landmændene er i gang, og det er jo rigtigt, og der har så været frivillige aftaler mellem Landbrug & Fødevarer og myndigheder om, at sodødeligheden skulle sænkes. Der har været en frivillig aftale, og så havde man en forventning om, at landmændene ville gøre det, der var nødvendigt. Men der må man bare sige, at når man kigger på kurven, som har været stigende og stigende de sidste 5 år og med en sodødelighed, der er oppe på 16,5 pct., kan man ikke lade være med at tænke på, hvad der sker i 2023. Hvad nu, hvis kurven stiger igen? Hvis nu sodødeligheden øges i 2023, synes ordføreren så, at man bare skal lade landbruget klare det stadig væk, når ordføreren ligesom siger, at man er i gang, så det nok ordner sig? Eller er vi et sted, hvor vi politisk bør sætte nogle rammer, der ligesom kan sikre, at der bliver en mindre sodødelighed?

Kl. 13:03

Den fg. formand (Annette Lind):

Hr. Kristian Bøgsted, værsgo.

Kl. 13:04

Kristian Bøgsted (DD):

Tak. Jeg forventer absolut ikke, at den dødelighed bliver ved med at stige frem mod 2023. Jeg siger, at de er i gang her. Jeg synes, at når man kan lave nogle frivillige aftaler, er det som udgangspunkt den rigtige vej at gå til at starte med. Så er det klart, at når man laver en aftale og sætter gang i noget, er det ikke nødvendigvis sikkert, at man har den rigtige løsning første gang, men så længe landmændene arbejder med det, har de også et øje på det her, og de gør alt, hvad de kan for at ændre det til mindre dødelighed. Jeg er slet ikke i tvivl om, at det er det, de arbejder henimod. For igen, der er også økonomi i det for landmanden derude. Jeg mener ikke, at vi bare skal gå ind og påtvinge dem en masse ting, før de selv får lov til at arbejde med det. Hr. Søren Egge Rasmussen ved også udmærket godt, at når man sætter gang i noget, er det ikke sikkert, man rammer den rigtige løsning første gang, men så kan det være, at det sker anden gang. Vi skal arbejde hen imod det, det støtter vi, for vi skal have en bedre dyrevelfærd, og dødeligheden for søer skal ned.

Kl. 13:04

Den fg. formand (Annette Lind):

Hr. Søren Egge Rasmussen, værsgo.

Kl. 13:04

Søren Egge Rasmussen (EL):

Jo, men når vi så er der, hvor de frivillige aftale ikke har virket, synes jeg jo, at vi har en forpligtelse, når vi arbejder for bedre dyrevelfærd, til ikke bare at lukke øjnene for, at der er 165.000 søer, der dør ude i de danske stalde, og at det tal nemt kunne komme ned på 7 pct., hvis det var sådan, at man virkelig lavede noget. Altså, vi har jo andre produktionsgrene, som er nede på en sodødelighed på 7 pct. Hvis de konventionelle svinestalde gjorde mere, kunne vi få den her sodødelighed ned. Kan ordføreren ikke se, at den der frivillige aftale, der har været, altså ikke har virket, og at det så er nødvendigt, at man gør noget andet?

Kl. 13:05

Den fg. formand (Annette Lind):

Ordføreren, værsgo.

Kl. 13:05

Kristian Bøgsted (DD):

Jeg kan ikke sige, at den frivillige aftale ikke har virket. Jeg oplever, at landmændene arbejder rigtig hårdt for det her for at få dødeligheden ned for søernes vedkommende. Som sagt er der også økonomi i det for dem. Der er åbenlyst sket nogle ting, som så er gået den forkerte vej, når dødeligheden er steget, men landmændene generelt set arbejder altså benhårdt for det her. Og at sige, at en frivillig aftale har slået fejl, er ikke noget, jeg vil sige.

Kl. 13:06

Den fg. formand (Annette Lind):

Tak for det. Så er der en kort bemærkning fra Alternativets ordfører. Værsgo til fru Helene Liliendahl Brydensholt.

Kl. 13:06

Helene Liliendahl Brydensholt (ALT):

Tak. Jeg mener, ordføreren nævner brodne kar i sin ordførertale, altså at der bare er tale om et par brodne kar. Så vil jeg bare henvise til, at i statens nyeste stikprøvekontrol på området med dyrevelfærd i grisebesætninger, var det altså hver tredje grisebesætning, en ud af tre, hvor man ikke overholdt reglerne på området. Vil ordføreren med den viden stadig stå fast på, at vi kan nå i mål med bedre dyrevelfærd for grisene ude i landbruget med frivillige aftaler, eller skal der mere til?

Kl. 13:06

Den fg. formand (Annette Lind):

Hr. Kristian Bøgsted, værsgo.

Kl. 13:06

Kristian Bøgsted (DD):

Jeg tror på, at vi kan nå i mål med en bedre dyrevelfærd for grise ude i landbruget, for det er det, som landmændene generelt set gerne vil, det er det, branchen gerne vil, det er det, de arbejder hen imod, og det tror jeg på de lykkes med.

Kl. 13:07

Den fg. formand (Annette Lind):

Værsgo for den anden korte bemærkning.

Kl. 13:07

Helene Liliendahl Brydensholt (ALT):

Tak. Jeg tror egentlig også på, at der er mange, der gerne vil, men jeg tror, det er svært økonomisk. Og det er jo det, der er hele problemet med dyrevelfærd – det er, at for at man kan have en god økonomisk forretning ud af at producere kød, bliver man nødt til at presse dyrene hårdere og hårdere for at kunne tjene penge på det. Det er det, vi har set igennem de sidste årtier.

I Alternativet foreslår vi, at vi reducerer produktionen af kød massivt. Det er med henblik på, at man skal spise mindre kød, men så kan vi i det mindste behandle dyrene ordentligt og så måske have en god forretning ud af det.

Kl. 13:07

Den fg. formand (Annette Lind):

Ordføreren, værsgo.

Kl. 13:07

Kristian Bøgsted (DD):

Altså, mig bekendt er det sådan, at hvis man behandler sine dyr ordentligt, uanset om det er grise eller køer, eller hvad det nu er, er der en bedre økonomi i dyrene på rigtig mange parametre. Og jeg har fuld respekt for, at ordføreren og Alternativet gerne vil mindske kødproduktionen i Danmark og spise mindre kød, men jeg har måske knap så meget forståelse for, at man også har en mening om, at vi andre skal spise mindre kød. Jeg kommer til at spise den mængde kød, jeg plejer at gøre.

Kl. 13:08

Den fg. formand (Annette Lind):

Der er ikke flere korte bemærkninger, så jeg vil gerne sige tak til hr. Kristian Bøgsted fra Danmarksdemokraterne. Den næste, som er på vej, er Liberal Alliances ordfører. Værsgo, hr. Carsten Bach. 

Kl. 13:08

(Ordfører)

Carsten Bach (LA):

Tak for det, formand. Enhedslistens beslutningsforslag her, B 10, indeholder fem krav, der skal gennemføres inden den 1. maj 2024. Det er jo lidt morsomt i sig selv, at den yderste venstrefløj i Folketinget vælger netop den 1. maj, arbejdernes internationale kampdag, som skæringsdato for sine krav til regeringen – stor respekt for humoren i det. Det er dog ikke alle fem krav, der er lige relevante.

Enhedslisten foreslår, at der indføres et krav omkring løse farende og diegivende søer i forhold til et fuldt tilgængelig areal på mindst 6,6 m². Der mener jeg, at det i den forbindelse er væsentligt at tilføje en pointe, nemlig at farestierne nødvendigvis også må indrettes med mulighed for at bruge beskyttelsesbøjler, da det ellers giver en ret stor risiko for øget pattegrisdødelighed. Det ser vi i Sverige, hvor beskyttelsesbøjler mig bekendt ikke er tilladt, med en højere pattegris dødelighed end i Danmark til følge. Så vil jeg desuden understrege behovet for, at eventuelt kommende pladskrav reguleres på EU-niveau og på baggrund af nogle faglige og videnskabelige kriterier.

Enhedslisten foreslår videre, at der indføres krav om, at en so kun må føde et antal grise svarende til antallet af soens patter – undskyld sprogbrugen. Sagt med i et glimt i øjet kan det krav godt lyde en smule skørt, også selv om det faktisk kommer fra Enhedslisten. Men det handler selvfølgelig om en gennemsnitlig betragtning i forhold til avlsmål, og jeg er egentlig langt hen ad vejen enig med forslagsstillerne i, at avlen, når vi taler griseproduktion i Danmark, er gået måske i hvert falde lige til det yderste. Det er branchen i virkeligheden egentlig også selv enig i, hvorfor der sidste år blev opsat nogle nye avlsmål i branchens avlsarbejde, der bl.a. har til formålet styrke overlevelsen af pattegrise.

I Liberal Alliance anerkender vi, fuldstændig på samme niveau som forslagsstillerne, også vigtigheden af et passende uddannelsesniveau for personalet i stalden, og vi støtter, at der i samarbejde med branchen og uddannelsesstederne og andre interessenter tages nogle initiativer til, at der løbende foregår evaluering af uddannelsesniveauet. Ligeledes er vi i Liberal Alliance interesseret i mere forskningsbaseret viden om sodødeligheden, særlig i de tidligere også omtalte sommermåneder. Og det kan vi i Liberal Alliance konstatere at man også på Aarhus Universitet er meget interesseret i, da de, og endda for ganske nylig, har opslået en ph.d.-stilling med fokus på netop den problematik.

Til sidst kommer vi til Enhedslistens krav om grovfoder af høj kvalitet til alle søer. Jeg er helt med på, at Enhedslistens ordfører selv er en meget kompetent og dygtig landmand, men mon ikke den socialistiske detailstyring har taget lige lidt overhånd her? At vi som ordførere her i Folketingssalen skal vedtage fodertyper og kvalitet for landmændene synes jeg er lige skævt nok, og derfor vil jeg sige, at samlet set kan Liberal Alliance heller ikke støtte beslutningsforslaget fra Enhedslisten. Tak for ordet.

Kl. 13:12

Den fg. formand (Annette Lind):

Tak for ordførertalen. Der er en kort bemærkning fra Enhedslistens ordfører. Værsgo, hr. Søren Egge Rasmussen.

Kl. 13:12

Søren Egge Rasmussen (EL):

Tak for talen. Det fremgik jo meget klart, at vi har et problem med dyrevelfærd i Danmark, og kan man bare sådan løse det hele med et quickfix? Nej, det kan man ikke. Vi skal jo arbejde med det i længere tid.

Ordføreren refererer til pattegrisedødeligheden i Sverige. Ja, det er korrekt, at den er høj. Hvis man ser på tallene fra Norge og fra Schweiz, er den lav. Det er, fordi man bruger nogle andre avlsgrise. Så jeg tror egentlig, at det, som ordføreren også kommer frem til at erkende, er, at der er noget avlsarbejde, som ... Ja, det var svært for ordføreren at komme frem til at bruge nogle stærke ord omkring det, men jeg vil gerne oversætte det til, at avlsarbejdet er slået fejl. Det er jo sådan set der, hvor der er masser er problemer, der så accelererer ude i staldene, fordi der bliver født for mange grise.

Med hensyn til det der med, at varmestress ligesom kan løses, ved at der er ansat en enkelt i en ph.d.-stilling på Aarhus Universitet, tror jeg, der skal lidt mere til. Nu var ordføreren efter Enhedslisten på nogle detaljer. Der skal altså mere til end bare en ph.d.-studerende på Aarhus Universitet. Men tak for at anerkende, at vi har problemer med dødelighed i danske grisebesætninger.

Kl. 13:13

Den fg. formand (Annette Lind):

Tak. Hr. Carsten Bach, værsgo.

Kl. 13:13

Carsten Bach (LA):

Tak. Igen vil jeg sige, at jeg er på linje med ordføreren og forslagsstilleren, i forhold til at der er nogle udfordringer og at det er noget, vi skal arbejde på over længere tid.

Jeg vil ikke sige, at avlsarbejdet har slået fejl. Der har været et andet fokus tidligere. Man har opnået nogle resultater, som jo næsten er uforståelige, vil jeg faktisk sige, og at der så nu er en situation, hvor man er nødt til at ændre retning en lille smule, synes jeg jo faktisk branchen selv giver meget godt udtryk for og også tager action på med nogle af de initiativer, som også er blevet omtalt af tidligere ordførere på talerstolen i dag. Men medmindre Enhedslisten også synes, at vi skal til at gøre brug af andre metoder, f.eks. genteknologi, så er det måske nok noget, som helt naturligt tager lidt tid.

Kl. 13:14

Den fg. formand (Annette Lind):

Hr. Søren Egge Rasmussen, værsgo.

Kl. 13:15

Søren Egge Rasmussen (EL):

Det tager ikke så lang tid at parre en gris fra Norge og en fra Holland og så satse på en ny avlslinje i stedet for det, som DanBred i Danmark har avlet på i mange år. Så det sker allerede derude. Der er sådan set nye tal for, hvad det er for en produktion, man så får. Det mest bemærkelsesværdige – det har jeg set et tal på – er, hvad der kommer ud af det af kød i sidste ende, hvis det er sådan, at man vælger at bruge en anden gris end det, som man normalt har i Danmark.

Så der er sådan set ikke nogen grund til at frygte fremtiden her, men der er brug for, at der er nogen, der kæmper for dyrevelfærd og ligesom bremser op og siger: Det, der foregår ude i staldene i øjeblikket, er ikke i orden; vi er nødt til at ændre kurs.

Kl. 13:15

Den fg. formand (Annette Lind):

Ordføreren, værsgo.

Kl. 13:15

Carsten Bach (LA):

Igen refererer jeg meget gerne her på talerstolen til de initiativer, der bliver taget af branchen derude, og mig bekendt er der også et initiativ, som sådan set er sat op af branchen i forhold til at sikre en lavere pattegrisedødelighed, men som er forhindret på grund af nogle vurderinger i det administrative system i ministeriet omkring statsstøtteregler og andet. Der må vi jo bare herindefra prøve at presse på for, at den slags godkendelser og vurderinger kan foretages hurtigst muligt.

Kl. 13:16

Den fg. formand (Annette Lind):

Tak til hr. Carsten Bach. Der er ikke flere korte bemærkninger. Så er det Det Konservative Folkepartis ordførers tur. Det er hr. Per Larsen. Værsgo.

Kl. 13:16

(Ordfører)

Per Larsen (KF):

Tak for det, formand, og også tak til Enhedslisten for at sætte det her forslag om bedre dyrevelfærd på dagsordenen. I Det Konservative Folkeparti deler vi selvfølgelig ønsket om god dyrevelfærd, hvor dyrene trives og passes ordentligt og godt og behandles med respekt i forhold til de intentioner, der også er i dyrevelfærdsloven. Det er også det, jeg langt hen ad vejen ser at der foregår udeomkring i staldene.

Nu er det specielt søerne, der er fokus på, og forslagsstilleren opridser flere forskellige krav, der skal opfyldes, i forhold til det her forslag, herunder bl.a. kravet om løsgående søer i fareperioden, hvor soen skal gå på et areal, der mindst er på 6,6 m². Svineproducenterne er rent faktisk enige i, at løsdrift er en rigtig god løsning, og derfor anbefaler de også ved nybyggeri, at man sørger for at indrette det med mulighed for løsdrift, dog med den tilføjelse, at der skal være en mulighed for at bruge beskyttelsesbøjler, så soen ikke ligger de små nyfødte grise ihjel. Det er jo et stort problem, hvis grisene dør. Smågrisedødeligheden er jo sådan set høj nok i forvejen.

Man gør sig også store anstrengelser netop for at nedbringe antallet af grise, der dør unyttigt. I Sverige er smågrisedødeligheden – som også den tidligere ordfører var inde på – altså noget større, end den er i Danmark, og et krav om bøjler ville nok også kunne nedbringe den i Sverige. Vi ser også en meget, meget høj dødelighed i frilandsproduktionen, hvor søerne jo farer i nogle hytter. Her bliver rigtig, rigtig mange smågrise klemt ihjel, fordi de simpelt hen er ubeskyttede i de der hytter.

Næste krav, der opridses, går jo på avl efter færre grise født i hvert kuld. Det er branchen også i gang med i forhold til de avlslinjer, der arbejdes med. Men det tager trods alt et stykke tid at ændre målene og genetikken.

I forhold til mavesår hos søer er der jo også stort fokus på det i besætninger. Og sådan som jeg læser det, handler det om, at der i op imod 3 pct. af besætningerne kan være problemer med mavesår. De bliver så også pålagt at lave en handleplan for at nedbringe problemet, og det pågår.

Vi er selvfølgelig også enige i, at personalet, der passer søerne, skal have de rette kompetencer, også i forhold til at opretholde en god dyrevelfærd.

I forhold til problemet med varmestress er der jo også stort fokus på det område. Der kan være noget i forhold til genetik og selvfølgelig også noget i forhold til management. Men der er ingen tvivl om, at der arbejdes voldsomt på at nedbringe dødeligheden blandt søerne, både af hensyn til dyrene, men bestemt også fordi det har store konsekvenser, når der er dødsfald i besætningen.

Vi Konservative har selvfølgelig stort fokus på dyrevelfærd, men den danske svineproduktion er jo også i konkurrence med de øvrige EU-lande og faktisk hele verdensmarkedet. Derfor bør man også arbejde på at strømline reglerne, så der ikke bliver alt for store skævvridninger, der måske kan have den konsekvens, at man presser produktionen ud af Danmark og måske til nogle lande, hvor dyrevelfærden har det knap så godt som med de regler, vi har i Danmark, og de intentioner, der er.

Så kan jeg heller ikke lade være med at appellere lidt til forbrugerne i den her problemstilling. For forbrugerne har jo mulighed for at prioritere dyrevelfærd højt. Og når vi kommer ud og ser nogle af de produktionsmetoder, hvor man virkelig går til stålet i forhold til at højne dyrevelfærden, altså ved at give dem mere plads, at lade være med at halekupere, at lade dem være længe ved soen og den slags ting, så må man bare sige: De produktioner bliver stille og roligt udfaset, fordi der simpelt hen ikke er efterspørgsel efter produktet, og det synes jeg jo er ganske ærgerligt.

Samlet set kommer vi af de grunde, jeg nu har opridset her, ikke til at stemme for Enhedslistens forslag.

Kl. 13:21

Den fg. formand (Annette Lind):

Tak for ordførertalen. Der er en kort bemærkning, og denne gang er den fra hr. Søren Egge Rasmussen fra Enhedslisten.

Kl. 13:21

Søren Egge Rasmussen (EL):

Tak for talen. Det her med, at der i Sverige er en produktion, hvor man ikke må have fikseret søerne, og at der så er en høj smågrisedødelighed, er korrekt. Men tager man tallene fra Norge og Schweiz, som bruger nogle andre avlsdyr, som får færre grise, så har de sådan set en smågrisedødelighed, som ligger under 20 pct., altså under det danske gennemsnit. Så noget andet er muligt.

Så refererer ordføreren til, at der i en frilandsproduktion er en høj smågrisedødelighed. Det er korrekt, at det er de tal, der er for 2014-2015, da man stadig væk brugte det samme avlsmateriale til sine søer. Økologerne har i vidt omfang valgt en anden gris og står nu med en helt anden produktion med langt færre smågrise, der dør. Der har man sådan set fået indfaset at have en so, der får robuste grise, og her har man så nemmere ved at få smågrisedødeligheden ned. Så jeg synes ikke, at ordføreren fremlagde alle tal, men kun de svenske tal.

Kl. 13:22

Den fg. formand (Annette Lind):

Ordføreren.

Kl. 13:22

Per Larsen (KF):

For lige at tage Norge er Norge jo et helt specielt land, når det handler om fødevarer, fordi de producerer til deres hjemmemarked. Det er også et beskyttet hjemmemarked, hvor importen af fødevarer er reguleret og begrænset, og det gør jo, at de norske svineproducenter får nogle helt, helt andre priser for deres svinekød. Det betyder så også, at de måske har mulighed for at investere nogle flere midler i deres staldsystemer og i det hele taget måske har plads til at kunne producere med en højere dyrevelfærd, end man gør i nogle andre lande. Det skal jeg ikke kunne sige, men vi ved i hvert fald, at de norske bønder ikke klager, for de får rent faktisk rigtig mange penge for det, de producerer.

Kl. 13:23

Den fg. formand (Annette Lind):

Hr. Søren Egge Rasmussen.

Kl. 13:23

Søren Egge Rasmussen (EL):

Ordføreren har sikkert ret i, at hvis der er gode priser på kvalitetsvarer, så kan man have en bedre dyrevelfærd, og det er jo egentlig grotesk, hvis det er en del af det store problem.

Nu var ordføreren inde på det med mavesår, og jeg synes ikke, at problemet er så lille, som ordføreren lægger det op til at være. Altså, mavesår kan jo måles til at være alvorligt, meget alvorligt eller mindre alvorligt, og jeg synes ikke, at det der med, at det kun er et problem i 3 pct. af besætningerne, er retvisende i forhold til de opgørelser, jeg har set. Vi er et helt andet sted, og det er jo derfor, man er nødt til at se kritisk på, hvad det er for noget foder, grisene får. Er det for fint formalet? Mangler der grovfoder? Får de for meget soja? Altså, vi er da nødt til at tage alvorligt, at der er så mange af de danske søer, som har mavesår i mindre eller større grad, og jeg synes ikke, at de 3 pct. er et rigtigt tal. Det er meget muligt, at Landbrug & Fødevarer synes, at det skal skrives ned til et så lavt tal, men jeg mener sådan set, at problemet er større. Derfor er vi nødt til at se på, hvad det er for noget foder, vi giver vores søer.

Kl. 13:24

Den fg. formand (Annette Lind):

Hr. Per Larsen, værsgo.

Kl. 13:24

Per Larsen (KF):

Jeg er fuldstændig enig med ordføreren for forslagsstillerne i, at det, at der dør nogle søer, er ganske uhensigtsmæssigt. Jeg trøster mig så lidt ved, at det, sådan som jeg læser tallene, kun er i 3 pct. af besætningerne, man har et problem, som er nævneværdigt, og hvor man så også bliver pålagt at lave en handleplan for at nedbringe tallet.

Kl. 13:24

Den fg. formand (Annette Lind):

Tak til hr. Per Larsen. Der er ikke flere korte bemærkninger. Så er det Radikale Venstres ordførers tur. Værsgo, hr. Christian Friis Bach.

Kl. 13:24

(Ordfører)

Christian Friis Bach (RV):

Tak for det, og tak for det her forslag. Jeg har besøgt mange svinestalde og sostalde og set, at der er stor forskel på dyrevelfærden, på dødeligheden og på de ansatte. Der er dygtige driftsledere og medarbejdere, som knokler løs og sikrer god dyrevelfærd og lav dødelighed for søer og smågrise og en god driftsøkonomi på samme tid. De er derude. Der er dygtige driftsledere, som allerede nu avler målrettet for at få færre smågrise pr. kuld og viser, at det faktisk kan betyde, at der er flere af dem, der overlever, og at de får det bedre. Men der er også bedrifter, hvor der er alt for langt igen, alt for høj dødelighed, for lav dyrevelfærd og medarbejdere, som mangler viden og redskaber, og stalde, der ikke er tidssvarende. Det skal vi gøre noget ved, og derfor er vi meget positive over for det her forslag.

Nu vil jeg af hensyn til tiden og udenrigsministeren, der er ankommet, gøre det lidt kort, men der er jo en række andre ordførere, der allerede har peget på, at der er nuancer i de her initiativer, som kunne have været udformet anderledes, så vi måske endda hurtigere kunne nå målene. Der er jo EU som en vigtig spiller i det her. Vi så gerne, at det her blev løftet på EU-niveau, så vi ikke bare flytter søer og smågrise hen over grænserne og kører dem lang vej i dyretransporter, hvilket jo ikke giver bedre dyrevelfærd. Vi så også gerne, at vi så på, hvordan vi kan bakke endnu mere op om at få bygget de her stalde og sikre, at landmændene får de redskaber, der skal til. Så både kunne nogle af initiativerne være udformet lidt anderledes, og vi så det gerne ske gennem EU, og vi vil gerne sikre, at vi samtidig bakker op om landmændene, så de kan arbejde målrettet hen imod bedre en dyrevelfærd.

Med de bemærkninger ser vi positivt på det her forslag. Vi går konstruktivt og positivt ind i drøftelserne og håber, at vi kan samles om faktisk at få noget til at ske, så vi får bedre dyrevelfærd og lavere dødelighed ude i de danske svinestalde.

Kl. 13:27

Den fg. formand (Annette Lind):

Tak for ordførertalen. Jeg vil bede ordføreren blive stående, for der er en kort bemærkning til ordføreren. Værsgo til hr. Søren Egge Rasmussen.

Kl. 13:27

Søren Egge Rasmussen (EL):

Tak. Og tak for bemærkningerne. Det er jo sikkert helt korrekt, at der er stor forskel på, hvad der sker ude i de grisebesætninger, og når jeg ser et gennemsnitstal for sodødelighed på 16½ pct. og man godt ved, at der er en del landmænd, hvor tallet er langt under 10 pct., så må der være nogle, der ligger i den virkelig dårlige ende. Og der synes jeg, vi har en eller anden forpligtigelse til at gribe ind. Man kan da ikke acceptere så høj en sodødelighed i noget, som er en legal kødproduktion i Danmark.

Så jeg er sådan set helt med på, at vi skal have fundet ud af, hvad det er for nogle virkemidler, der skal tages i anvendelse, og jeg tror egentlig, at avlsarbejdet er det allervigtigste. Altså, det, at man ender med, at så mange smågrise bliver født derude, og at soen bliver presset til at føde så mange grise eller også dør af det, er sådan set med til at skabe nogle problemer, som vi har en politisk pligt til at løse. Så jeg ser frem til at have en fortsat dialog med Radikales ordfører om at finde gode løsninger.

Kl. 13:28

Den fg. formand (Annette Lind):

Hr. Christian Friis Bach, værsgo.

Kl. 13:28

Christian Friis Bach (RV):

Tak for spørgsmålet. Jeg er meget enig. Bare inden for det sidste år har jeg besøgt en bedrift, hvor tallet lå klart under 10 pct., og en bedrift – nu vil jeg ikke nævne navne og hænge nogen ud – hvor tallet lå oppe over 20 pct., og jeg har hver gang forsøgt at indgå i en konstruktiv dialog om, hvordan man kunne gøre det bedre. Jeg er enig i, at avlsarbejdet er vigtigt, men staldene er også vigtige, og medarbejderne er virkelig vigtige. Det betyder noget, om man kan se på en so, om den har det godt, endda på 20 meters afstand, for det skal man kunne i en svinestald. Det betyder noget, om du kan se, hvordan den vender, om den halter, om den bevæger sig. Det blik skal man have for det, og det skal man øve sig på, og det kræver uddannelse. Derfor er jeg meget enig med ordføreren i, at det med, at medarbejderne skal have bedre redskaber og bedre uddannelse til at passe de her dyr, kan være et vigtigt initiativ, og det tror jeg der vil blive taget rigtig godt imod derude, hvis vi sikrede det.

Så der er rigtig mange gode idéer i det her, og jeg ser frem til konstruktive drøftelser og til at arbejde sammen også med ministeren, som jeg jo ved også gerne vil gøre noget på det her område i forhold til at få det til at ske.

Kl. 13:29

Den fg. formand (Annette Lind):

Værsgo til anden korte bemærkning.

Kl. 13:29

Søren Egge Rasmussen (EL):

Det med medarbejdere, som tager hånd om produktionen på den rigtige måde, er jo rigtigt, og der havde vi et større slagsmål, da vi havde lovforslaget om ændring af dyrevelfærdsloven med ændringsforslag, hvor vi sagde, at vi er nødt til at have flere ansatte i staldene, som er uddannet til det, de laver, så man ikke bare har en driftsleder, der har det formelle ansvar. Det var umuligt at få igennem, og det var under en tidligere regering. Så Folketinget har haft chancen for at lave noget, der er bedre, og nu står vi så med noget, hvor flere og flere partier godt kan se, at uddannelse faktisk er vigtigt.

Kl. 13:29

Den fg. formand (Annette Lind):

Værsgo til ordføreren.

Kl. 13:29

Christian Friis Bach (RV):

Ja, og jeg vil sige til hr. Søren Egge Rasmussen, at han ikke skal give op, og det gør ordføreren jo heller ikke; det er derfor, der ligger et forslag på bordet. Så vi prøver en gang til at se, om vi kan gøre noget i fællesskab, og det har jeg tillid til at vi kan.

Kl. 13:30

Den fg. formand (Annette Lind):

Så vil jeg gerne sige tak til hr. Christian Friis Bach. Der er ikke flere korte bemærkninger. Så vil jeg gerne byde velkommen til DF's ordfører. Værsgo til fru Pia Kjærsgaard.

Kl. 13:30

(Ordfører)

Pia Kjærsgaard (DF):

Jeg må sige, at den her gang kan jeg erklære mig meget enig med den tidligere ordfører i mange af de synspunkter, der kom. Noget derude er godt, og noget er rigtig, rigtig skidt. Jeg har også været i svinestalde, og der har bestemt været noget, som jeg absolut ikke har brudt mig om at opleve. Igen vil jeg sige, at dyrevelfærd er en mærkesag for Dansk Folkeparti, og vi vil gerne se på, hvordan dyrevelfærden kan styrkes. Det skal der slet, slet ikke være tvivl om.

Men her synes jeg altså godt nok, når man læser forslaget, at det jo bare er lykkeland og rigtig, rigtig godt, men jeg tror ikke, det kan være sådan i virkelighedens verden. Man vil gerne skabe bedre forhold for produktionsdyrene, og det kan godt forstå, men der kommer en økonomisk pris. Enhedslisten fremsatte i sidste samling beslutningsforslag nr. B 72, som omhandlede af et forbud mod halekupering af pattegrise, hvilket naturligt ville medføre et større areal for den enkelte gris og dermed en ekstraudgift for landmanden, som så i sidste ende ville ende hos forbrugeren. Det har vi været med på i mange år, for det er noget, vi har talt om i ganske lang tid nu lige i forhold til det specifikke område.

Med øgede priser på dansk kød vil forbrugeren i større grad efterspørge udenlandsk kød. Det synes jeg ikke vi kan være interesserede i. Dansk kød er bedre. Og igen vil jeg sige, at produktionen jo falder i Danmark og giver en mindre indtjening for den enkelte landmand og herunder Danmark. Som en konsekvens af det bliver der færre arbejdspladser. Det har vi igennem længere tid set i hele produktionen, som vi ser bliver flyttet til udlandet. Slagterier lukker, og vi har en trist rekord i Danmark med flere eksporterede grise, end vi selv slagter. Det tal er steget, og det synes jeg er meget, meget bekymrende. Og de eksporterede grise har vi også et kæmpe problem med i forhold til selve transporterne, som i den grad trænger til forbedring. Jeg fatter stadig væk ikke, at man ikke kan slagte i Danmark i stedet for at eksportere og køre dem igennem Europa og så sende grisene tilbage i form af en eller anden parmaskinke, eller hvad det nu lander på.

At bygge større stalde eller have færre grise i de nuværende vil koste økonomisk, og det vil blive enten landmanden eller forbrugeren – i sidste ende jo forbrugeren – der skal bekoste det. Det er det samme med det forslag, som vi nu behandler her i dag, om køer, der skal på græs, om forholdene for de æglæggende høns, de rædselsfulde dyretransporter og alt andet, men det er alt sammen med de bedste intentioner. Derfor er det godt, forslaget kommer. Det er godt, at vi drøfter det i Folketinget her og senere i udvalget.

Vi støtter intentionen i forslaget, men vi må og skal finde en vej, der sikrer en ordentlig dyrevelfærd i Danmark. Så det korte af det lange er, at vi kan støtte alle de forslag, der forbedrer dyrevelfærden, men det skal ske i samarbejde med landbruget og med forbrugernes forbrugsmønstre in mente, så det hele kommer til at hænge sammen, så vi ikke skaber nye problemer ved at løse et gammelt. Tak.

Kl. 13:33

Den fg. formand (Annette Lind):

Tak for ordførertalen. Der er også en kort bemærkning her. Værsgo til hr. Søren Egge Rasmussen fra Enhedslisten.

Kl. 13:33

Søren Egge Rasmussen (EL):

Det er da godt, at Dansk Folkeparti støtter intentionen. Hvad er den økonomiske pris, ved at landmændene har en produktion, hvor der er 185.000 søer, der dør ude i staldene, skal slæbes ud, og hvor man skal betale en pris for at komme af med dem til Daka, i forhold til at man havde en produktion, hvor man havde mere styr på det, og hvor der ikke var så mange grise, der skulle aflives eller døde ude i stalden, men man i stedet for kunne sælge de ældste søer til medisterpølse på slagteriet? Det ville da være et plus.

De 10 millioner pattegrise, der dør for tidligt i Danmark, har man jo heller ikke nogen økonomisk gevinst af. Jeg synes, vi er havnet et sted, hvor dyrevelfærden i de danske svinestalde for alvor halter og man er nødt til at gøre noget. Det kunne jo godt ende med, at der faktisk er noget af det, der ville være en fordel i økonomisk, så man løste nogle af landmandens problemer. Så jeg håber, at ordføreren kan se, at der også godt kunne være noget bedre dyrevelfærd, som kunne give en bedre økonomi.

Kl. 13:34

Den fg. formand (Annette Lind):

Pia Kjærsgaard.

Kl. 13:34

Pia Kjærsgaard (DF):

Det kan jeg bestemt godt se, og jeg synes faktisk, det er noget er det, som vi skal gå videre med i udvalget, netop de tanker eller forhold, som ordføreren kommer med her, helt klart. Altså, hvad kan i virkeligheden betale sig? Der er netop de der forfærdelige ting, som ordføreren nævner, og som koster, og kan man i stedet for forbedre, synes jeg, vi skal gøre det. Men det skal jo ske i en større sammenhæng.

Jeg vil godt lige spørge ordføreren, hvis det er tilladt – det tror jeg det er – om man er opmærksom på det, der lige for nylig er kommet i forhold til EU. For EU er jo også en eller anden faktor i det her, desværre, kan man sige, for der har fagtidsskriftet EUobserver klarlagt et beslutningsforløb, som viser, at af forbedringer inden for fire centrale dyrevelfærdsområdet – nye skærpede krav til produktionsdyrs levevilkår, forbud mod visse slagtemetoder, fødevaredeklaration og strammere krav til transport af dyr – er tre af forslagene droppet, fordi man skal have en handelsaftale med helt, helt andre lande uden for EU. Det håber jeg at ordføreren og i øvrigt samtlige partier er opmærksomme på, for det synes jeg også er noget af det, vi skal drøfte. Og undskyld at jeg stiller spørgsmålet, men tror jeg også, det optager ordføreren.

Kl. 13:35

Den fg. formand (Annette Lind):

Tak. Det er jo godt nok den anden vej, man spørger. (Pia Kjærsgaard (DF): Jeg ved det, jeg ved det). Værsgo.

Kl. 13:35

Søren Egge Rasmussen (EL):

Der bliver rig mulighed for at stille spørgsmål til mig lige om lidt, når jeg kommer på talerstolen.

Det er jo klart, at vi hænger sammen internationalt, og der synes jeg også, man skal have øje på, hvad det er for nogle krav, der kunne blive stillet f.eks. i Tyskland til de levende grise, som bliver eksporteret fra danske stalde til Tyskland. Vi står faktisk med nogle problemer, hvis det er sådan, at man ikke er opmærksom på, hvad det er for nogle krav, der bliver stillet udefra.

Så er det jo korrekt, at EU har droppet at arbejde seriøst for dyrevelfærd, og hvad gør vi så? Så er vi nødt til at tage nogle initiativer i Danmark og prøve at gå videre. Vi er sådan set for i Enhedslisten, at man går videre end minimumskravene, og jeg ved ikke helt, om Dansk Folkeparti er det samme sted. Men er Dansk Forligsparti med på at prioritere dyrevelfærd i Folketinget, selv om det er på koalitionskurs med EU?

Kl. 13:36

Den fg. formand (Annette Lind):

Værsgo til ordføreren.

Kl. 13:36

Pia Kjærsgaard (DF):

Det vil jeg rigtig gerne, men så kommer jeg bare tilbage til kernen, nemlig at det så bliver meget, meget dyrt, for så kommer presset, så kommer der en forringet konkurrenceevne. Og der beklager jeg virkelig at en frihandelsaftale med 270 millioner ikke specielt købedygtige sydamerikanere viser sig at være vigtigere end forbedringer for millioner af europæiske produktionsdyr. Det fatter jeg simpelt hen ikke. Men jeg synes, det er en væsentlig ting i hele den her diskussion, at EU er så, jeg vil ikke engang sige fodslæbende, men i den grad kyniske, vil jeg sige, i forhold til at man kan afsætte mere til Sydamerika. Det fatter jeg simpelt hen ikke.

Kl. 13:37

Den fg. formand (Annette Lind):

Der er endnu en kort bemærkning. Jeg vil gerne give ordet til hr. Lars Boje Mathiesen, uden for grupperne.

Kl. 13:37

Lars Boje Mathiesen (UFG):

Tak. Det var, fordi ordføreren sagde, at hun ikke kunne forstå, hvorfor der ikke kunne blive slagtet mere i Danmark, og hvorfor vi f.eks. skulle lukke ned i Sæby, osv. En af hovedårsagerne til det er jo afgifter, altså at det er for dyrt i Danmark, og at det derfor er bedre for griseavlerne at sende småsvin af sted til Tyskland, Holland og Polen, hvor de kan blive fedet op med foder, som simpelt hen er billigere, og så de også kan blive slagtet dér, for lønningerne er lavere, fordi de har et lavere skatteniveau.

Så mit spørgsmål går selvfølgelig på, om DF vil være villig til at kigge på de afgifter og få sænket dem, således at vi kan blive konkurrencedygtige igen i Danmark.

Kl. 13:38

Den fg. formand (Annette Lind):

Ordføreren, værsgo.

Kl. 13:38

Pia Kjærsgaard (DF):

For Dansk Folkeparti er det meget, meget væsentligt, at vi kigger på de dyretransporter, så jeg vil gerne tage alt meget positivt op. Og vi har diskuteret det i evigheder, og nu kan jeg se, at det igen igen bliver et meget, meget stort emne i forhold til europaparlamentsvalgkampen. Det er fint. Jeg har bare et indtryk af, at når europaparlamentsvalget er overstået, så dør det ikke. Og der kan det godt være, at vi skal gøre noget nationalt.

Kl. 13:38

Den fg. formand (Annette Lind):

Hr. Lars Boje Mathiesen.

Kl. 13:38

Lars Boje Mathiesen (UFG):

Ja, for det er jo nationalt, at der ligger nogle afgifter, som gør det dyrere at fede grisene op efter en vis alder, end det er i Holland og Polen osv. Og det er jo derfor, at vi nationalt kan kigge på det og få sikret os, at der er lige, om ikke bedre konkurrencevilkår, således at produktionen bliver her, og således at der også stadig væk vil blive slagtet det samme antal her i Danmark.

Kl. 13:38

Den fg. formand (Annette Lind):

Fru Pia Kjærsgaard.

Kl. 13:38

Pia Kjærsgaard (DF):

Det har jeg stor sympati for, og det er jo netop noget af det, der har gjort, at f.eks. Danish Crown i Sæby har måttet fyre så mange medarbejdere. Det hænger jo ikke sammen. Altså, det er jo en ond cirkel, man kommer ind i. Så jeg synes absolut, at der er så mange aspekter i det her, og jeg vil sige, at jeg kun er glad for, at Enhedslisten har fremsat det her forslag, for det kan måske åbne det lidt mere, også i forhold til det første forslag, vi diskuterede før her i Folketingssalen, sådan at vi går videre og snakker om produktionsdyr og EU og handelsaftaler osv. Så jeg har bestemt ikke noget imod – tværtimod – at vi diskuterer det her forslag fra Enhedslisten.

Kl. 13:39

Den fg. formand (Annette Lind):

Tak til fru Pia Kjærsgaard. Der er ikke flere korte bemærkninger. Så skal vi sige velkommen til Alternativets ordfører. Værsgo, fru Helene Liliendahl Brydensholt.

Kl. 13:39

(Ordfører)

Helene Liliendahl Brydensholt (ALT):

Tak for ordet, og tak til Enhedslisten for at fremsætte et godt og vigtigt forslag om at forbedre forholdene på en række områder for søer i de danske svinestalde. Alternativet støtter forslaget fuldt ud og mere til. Den konventionelle produktion af grise er nemlig kommet så langt på afveje, at det er på tide at gøre op med den her form for produktion. Vi skal hurtigst muligt have stoppet den uetiske behandling af grisene, som også medfører en enorm miljø- og klimabelastning. I de konventionelle grisebesætninger opfattes grisene som rene produktionsenheder, som på alle tænkelige og utænkelige måder presses til at yde mest muligt med færrest mulige omkostninger. Det er blevet en iskold og kynisk industri, hvor dyrene udsættes for frygtelige lidelser i et omfang, som de færreste har fantasi til at forestille sig. Man skal have oplevet det, og det har jeg desværre også selv gjort .

Selv om der politisk har været fokus på dyrevelfærd gennem årtier, som flere har nævnt, er det jo ikke gået den rigtige vej. Det er kun gået den forkerte vej. Forholdene er kun blevet værre. Siden 2014 er sodødeligheden steget fra 11,9 pct. til 16,5 pct. i 2022, og for pattegrisene har der været en stigning i dødeligheden i de samme år fra 21,2 pct. til 23,3 pct. svarende til 27.655 døde pattegrise hver eneste dag.

Alternativet har netop lanceret et udspil om grisens fremtiden med fokus på grisens trivsel, velfærd og rettigheder og med konkrete tiltag og lovændringer, der er nødvendigt for at give grisene og andre dyr i det danske landbrug et værdigt liv. Vi ser rigtig meget frem til at bringe det med ind i de kommende forhandlinger om bedre dyrevelfærd, som ministeren har sagt han vil indkalde til her i efteråret. Så jeg tænker, det er lige på trapperne. Det haster med lovindgreb, for dyrene lider i det danske landbrug hver eneste dag. Tak.

Kl. 13:41

Den fg. formand (Annette Lind):

Tak til Alternativets ordfører. Der er også en kort bemærkning her. Værsgo til hr. Søren Egge Rasmussen.

Kl. 13:41

Søren Egge Rasmussen (EL):

Tak for det. Tak for støtten til forslaget, og tak for, at Alternativet også sysler med deres egne forslag til, hvordan man kan forbedre dyrevelfærden for produktionsdyrene i det danske landbrug. Det er der behov for. Jeg tror, der er brug for, at der er nogen, der indimellem siger, at vi skal lave noget helt anderledes end det, der helt urimeligt kører derudad. Så tak for det, og tak for opbakningen.

Kl. 13:42

Den fg. formand (Annette Lind):

Ordføreren.

Kl. 13:42

Helene Liliendahl Brydensholt (ALT):

Selv tak, og jeg noterer mig jo også, at Alternativet og Enhedslisten er meget på samme linje, hvad angår dyrevelfærd. I den her debat om sodødelighed og pattegrisedødelighed er jeg lidt nervøs for, at vi også sådan kommer lidt til at overfokusere på det. Jeg skrev et debatindlæg i forbindelse med lanceringen af det her udspil, hvor jeg sådan lidt provokerende skrev, at de døde pattegrise måske er de heldigste af dem alle sammen, fordi de ikke kommer til opleve de grusomme ting, som mange andre grise går igennem i de danske konventionelle landbrug. Det er måske lidt provokerende sagt og lidt morbidt, men jeg synes, der er en eller anden form for rigtighed i det, som man kan vælge at reflektere over.

Kl. 13:43

Den fg. formand (Annette Lind):

Tak til Alternativets ordfører. Der er ikke flere korte bemærkninger. Så skal vi sige velkommen til Nye Borgerliges ordfører. Værsgo til hr. Kim Edberg Andersen.

Kl. 13:43

(Ordfører)

Kim Edberg Andersen (NB):

Tak for det. Det er altid en til stor fornøjelse at komme på talerstolen efter Alternativet, når vi snakker landbrug, men vi skal bare korrigere nogle ting omkring det faktuelle. Det er rigtigt, at der i det konventionelle landbrug dør masser af grise hver dag, og det skal vi selvfølgelig have ændret. Virkeligheden er bare, at dødeligheden blandt smågrise er større i det økologiske landbrug. Det er fra Dyrenes Beskyttelse, men det tager vi lige bagefter, og det er faktuelt, at den er større. Hvis man nu skalerer det op, svarer det jo til at stå at argumentere for, at der dør flere mennesker i Kina hver dag, end der gør i Danmark. Og ja, det gør der, for der er lidt flere mennesker, så det er jo også fakta. Når man så står og tørrer den af på, at det er synd for grisene at være i et konventionelt landbrug, glemmer man lige, at hvis vi skal ud at lave alle de her fantastiske veganske retter, tæppebomber vi tingene med sprøjtemidler, for så får vi taget livet af alt det, som egentlig ødelægger den veganske produktion, men det glemmer man også at tage med. Så kan vi selvfølgelig holde helt op med at spise, og så er vi sikre på, at ingenting lider, hverken grønt eller gris, men det afsporer debatten.

Hvis jeg går tilbage til hr. Søren Egge Rasmussen og Enhedslistens forslag, synes jeg faktisk, at der er rigtig, rigtig mange gode tiltag i det. Det vil jeg sige. Jeg kommer ikke til at kunne støtte hele forslaget, for der er nogle ting, hvor vi politisk er uenige, og det handler primært om det første. Men hr. Søren Egge Rasmussen er en vidende mand på området og rammer nogle steder, hvor jeg faktisk synes det giver god mening, og hvor de ansatte skal have noget viden om dyrevelfærd, og det giver jo god mening. Og hvis det viser sig, at vores grise dør af overophedning om sommeren, skal vi også have gjort noget ved det – selvfølgelig skal vi det. De her dele er jeg fuldstændig enig med hr. Søren Egge Rasmussen i, og jeg kommer også til at gå meget, meget positivt ind i det.

Så er der nogle ting, hvor vi måske er uenige, f.eks. det her med, hvordan man fastspænder en so, når hun får mange grise. For som hr. Per Larsen, var det vist, var inde på, at hvis en so får meget få grislinger, er der selvfølgelig ikke så stor risiko for at den ligger på dem, men får den rigtig mange, er det alt andet lige almindelig matematik, at risikoen er større. Jo større område, der er tale om, jo større sandsynlighed er der for, at den ikke ligger på dem. Men virkeligheden er også bare, at jeg tror, landbruget selv er opmærksom på det. De landbrug, jeg har været ude på, langt de fleste af dem, som tager deres arbejde seriøst og går op i dyrevelfærd, for det er der masser af konventionelle landmænd, der også gør, er opmærksomme på, at mange grislinger ikke er en god ting som sådan. De er også trætte af det, når der kommer dødfødte grise ud, for teknisk set er det jo en dårlig forretning, og det kan alle jo se. Hvis der er 17 i et kuld, er der måske kun livskraft til de 16, og så vil landmanden jo hellere kun have 16.

Til det med at flytte grisene rundt til ammesøer vil jeg sige, at jeg godt kan se argumentationen fra Enhedslistens side med, at det stresser selve ammesoen, men til gengæld tror jeg, at det er godt for grislingen, især i de produktioner, hvor de bliver sorteret ud i størrelser og derved har nemmere ved at kæmpe om at få patterne. Så får de i hvert fald lige vilkår for at få mælk kontra at blive skubbet væk af en større gris. For, som hr. Søren Egge Rasmussen ved, når man får et kuld, uanset om det er ved hunde eller grise, er der størrelsesforskel, og hvis patterne ikke rækker til, noget, som jo desværre sker, og landbruget er selv opmærksom på, at der kan være lige få patter nok, vil de små blive skubbet væk. Så der er det jo god dyrevelfærd, at landmanden så går ud og tager de små i samme størrelse og putter dem hen til en so, så de alle sammen kan få deres mælk.

Så intentionen er jeg fuldstændig enig med hr. Søren Egge Rasmussen i, men der er nogle ting, hvor vi er helt uenige politisk, og det er hr. Søren Egge Rasmussen og jeg på mange områder, og det ved vi. Men jeg ved, at hr. Søren Egge Rasmussen er vidende på området, og derfor lytter jeg gerne til det, og så vil jeg så mærke efter i maven, om vi så, når vi kommer til tredjebehandlingen, kan stemme for det. Lige nu vil jeg sige, at jeg ikke kan stemme for det hele.

Kl. 13:47

Den fg. formand (Annette Lind):

Tak for ordførertalen. Søren Egge Rasmussen har også bedt om ordet. Værsgo.

Kl. 13:47

Søren Egge Rasmussen (EL):

Jeg glæder mig til sidstebehandlingen og til at se, hvor mange der vil stemme for. Tak for modtagelsen og karakteristikken af intentionen i Enhedslistens forslag. Jeg synes jo, det er vigtigt, at vi diskuterer ud fra de korrekte tal. Ordføreren har ret i, at hvis man ser på økologernes pattegrisdødelighed i 2014-2015, var den høj. Procentvis lå den i slutningen af 20'erne. Det har gjort, at økologerne har valgt hovedsagelig at have en anden type gris, hvilket har gjort, at deres sodødelighed er gået ned og deres pattegrisdødelighed er gået ned. Så jeg ser frem til, at der kommer nogle officielle tal, så vi kan have en debat baseret på fakta om, hvad der stadig er aktuelt.

Jeg har hørt avlere, som siger, at den er under 20 pct., og det ville jo sådan set være rigtig flot, hvis man kan gå fra 29 pct. til ned under 20 pct., ved at man vælger en anden gris. Så har vi så det konventionelle landbrug, der pisker derudad og forsøger at få det til at hænge sammen med en smågrisdødelighed på 23 pct. Det er jo ikke noget at gå efter. Så kan ordføreren ikke se, at der er et avlsarbejde der, som bør justeres?

Kl. 13:48

Den fg. formand (Annette Lind):

Ordføreren.

Kl. 13:48

Kim Edberg Andersen (NB):

Jo, for søren. Selvfølgelig skal man gå efter, at færrest mulige smågrise dør. Jeg har stadig væk ikke fundet den økolog, der lige går ind til en løsgående gris, der har født. Det er ikke det klogeste træk, man kan lave her i verden, at gå ind til sådan en.

Men der er ingen tvivl om – den artikel har jeg også læst – at skift af griserace, altså avl, har gjort, at dødeligheden tilsyneladende er faldende, og det tror jeg også de konventionelle kommer til at kigge ind i. De skal selvfølgelig sørge for, at kødprocenten er den ønskelige osv., men jeg tror, at avlsarbejde er rigtigt at se på, for det kan ikke være et mål i sig selv, at tallet er 29 pct. for de økologiske eller 23 pct. for de konventionelle. Det kan aldrig være et mål i sig selv, at 23 pct. går til spilde. Det er ganske enkelt dårlig økonomi. Derudover er det heller ikke et udtryk for, at man som landmand kerer sig mere om tegnebogen end dyrene, man har. Det tror jeg heller ikke at de gør, men man bliver selvfølgelig nødt til i enhver virksomhed at sørge for, at det også kan løbe rundt.

Kl. 13:49

Den fg. formand (Annette Lind):

Tak. Hr. Søren Egge Rasmussen, værsgo.

Kl. 13:49

Søren Egge Rasmussen (EL):

Nu var ordføreren inde på det der med, at management og uddannelse faktisk kunne have en betydning. Det er jo ikke, fordi jeg siger, at alle, der arbejder i en stald, skal have en lang uddannelse, men det kunne jo være, at man havde nogle korte kurser, som man sådan set kunne få gavn af, og hvor man fik noget mere viden om dyrevelfærd, så man i højere grad ved, hvad det er, man ikke skal gøre i stalden, og hvad det er, man skal gøre.

Så er jeg sådan set helt bevidst om, at der er nogle mennesker, der er bedre til at passe dyr end andre. Det er vel derfor, at der er nogle, der søger hen i staldene og finder deres plads der. Men vi bør hjælpe dem med noget efteruddannelse, sådan at vi kan højne den her dyrevelfærd. Er ordføreren enig i det?

Kl. 13:50

Den fg. formand (Annette Lind):

Hr. Kim Edberg Andersen, værsgo.

Kl. 13:50

Kim Edberg Andersen (NB):

Ja. Folk, der arbejder med dyr, skal have en viden om dyrevelfærd. Det er jeg fuldstændig enig i. Der er også noget, jeg er stødt på, som er kulturelt betinget. Mange, der er ansat i landbruget nu, er ukrainere og polakker osv., som har en helt anden tilgang til dyr, og der skal danske landmænd forsøge at lære dem noget. De er et andet sted fra, og selv om hr. Søren Egge Rasmussen måske ikke synes, vi er ret udviklede i Danmark, er vi noget mere udviklede end nogle af de lande. Jeg mener ikke, at vi som parti som udgangspunkt er imod, at man indfører en eller anden form for en uddannelse inden for dyrevelfærd til de mennesker, der håndterer dyr.

Kl. 13:50

Den fg. formand (Annette Lind):

Tak til hr. Kim Edberg Andersen. Der er ikke flere korte bemærkninger. Så skal vi sige velkommen til hr. Lars Boje Mathiesen, uden for grupperne. Værsgo.

Kl. 13:50

(Privatist)

Lars Boje Mathiesen (UFG):

Tak til Enhedslisten for at fremsætte det her beslutningsforslag, hvis intentioner jeg faktisk deler. Vi skal hele tiden være opmærksomme på, at vi forbedrer dyrevelfærden i vores produktion, og det gælder både den økologiske og konventionelle. Derfor er jeg også interesseret i at få nogle data på, hvordan det ser ud i udlandet. Meget af vores produktion bliver eksporteret, og derfor er det et parameter, at vi holder det op imod, hvordan det ser ud i udlandet. Så hvad er de tilsvarende tal for de udenlandske produktioner? Ligger de på samme niveau? Ligger de højere? Er der noget, vi kan lære af det? For vi kan ikke kigge på det her isoleret til det nationale, når det meste af det, vi producerer, bliver eksporteret.

Jeg er også nervøs for, at hvis vi hæver produktionsomkostningerne for landbruget, så bliver det væltet over på øgede forbrugerpriser. Vi har nogle af de højeste eller måske faktisk de højeste fødevarepriser i EU, og derfor skal vi ikke puste til yderligere forhøjelser af forbrugerpriserne. Så der er en række elementer, som jeg synes skal belyses, inden man tager de her tiltag og gør dem til lov og pålægger erhvervslivet at følge dem.

Så er jeg bevidst om den nyeste forskning, hvor man kigger på det, der hedder leverfordrejninger. Her synes jeg også, det er interessant at se, hvad det er i kosten, man kigger på. Er det proteinet? Er det den vej, man skal gå, og kan man gøre noget der ved at forbedre kosten? Men der er det igen sådan, at hvis det danske foder er belagt med høje afgifter, således at man ikke kan lave den rigtige foderblanding, uden at det kommer til at forvride konkurrencen med udlandet, så er det et problem. Så hvis man kan gøre noget der afgiftsmæssigt og sikre sig, at dansk landbrug har bedre råd til at give den rigtige kost til søerne, således at vi ikke oplever de leverfordrejninger – jeg tror, det var 42 pct. af dødsfaldene, de målte til at skyldes leverfordrejninger – ville det jo også være at foretrække, og derfor ser jeg frem til at få en diskussion om disse elementer.

Kl. 13:53

Den fg. formand (Annette Lind):

Tak til hr. Lars Boje Mathiesen. Der er ikke nogen korte bemærkninger. Den sidste ordfører i rækken er ordføreren for forslagsstillerne, og det er hr. Søren Egge Rasmussen fra Enhedslisten. Værsgo.

Kl. 13:53

(Ordfører for forslagsstillerne)

Søren Egge Rasmussen (EL):

Jeg var lidt spændt på, om udenrigsministeren eller udenrigsordførerne ville gå på som privatister i den her vigtige sag om dyrevelfærd og sodødelighed i Danmark, men det var ikke tilfældet. Jeg vil gerne sige tak for debatten. Tak til SF, Alternativet og Radikale, og jeg vil også sige tak til andre partier som f.eks. Liberal Alliance, Dansk Folkeparti og Nye Borgerlige, som godt kan se, at der er et problem, der skal løses.

Vi går så efter, at den løsning findes, for det er helt uacceptabelt, at der er en sodødelighed i de danske industrisvinestalde på 16½ pct., og det har vist sig, at frivillige aftaler ikke var løsningen på det. Man kan godt sige det meget konkret, når man fremsætter forslag i Folketinget, hvor der er fem bullets, der ligesom peger på nogle gode løsninger, men det er sådan set nødvendigt, at vi kommer til at forholde os kritisk til, hvad det er for nogle staldforhold, søerne har. Det med, at man fikserer søer så lang tid, i forbindelse med at de skal føde deres grise, har en negativ påvirkning, og det er jo derfor, vi kommer med forslag om, at fiksering af søer skal forbydes, og at der skal være en rimelig plads, når de skal have deres grise. Der er et avlsarbejde, der skal lægges om, og jeg tror faktisk, det er det vigtigste punkt i hele forslaget. Jeg synes, det er tankevækkende og positivt at opleve, at økologerne begynder at bruge andre grise, at de bruger nogle andre gener, og når frem til at kunne få gode produktionsresultater.

Så er det også af stor betydning, hvad det er for noget foder, grisene får. Er det for fintmalet? Har det den rigtige sammensætning? Det er sådan set rimeligt, at vi foreslår, at der er noget fiberholdigt grovfoder, som grisene selv kan vælge at spise, hvis de har brug for det, og det er vigtigt, at de mennesker, der arbejder i staldene, har noget uddannelse og har noget viden om dyrevelfærd og om, hvordan grisene skal håndteres. Det var noget, der ikke kom igennem, da vi behandlede lovforslaget om dyrevelfærdsloven, da den blev ændret sidst. Der var det umuligt at få ind. Der blev det bare til, at der skal være en driftsansvarlig, som har det overordnede ansvar. Det er ikke nok.

Så er der det her med, om vi har stalde i Danmark, som gør, at der er flere søer, der dør om sommeren. Det er vi nødt til at få undersøgt grundigt.

Jeg synes, der er grund til at være positiv oven på modtagelsen af Enhedslistens forslag her i Folketingssalen, og jeg ser frem til, at vi kan komme videre med det. Jeg er ret spændt på de forhandlinger, som ministeren omtaler, for jeg har ærlig talt i løbet af de sidste 10 måneder hørt om mange forhandlinger, der ikke er kommet så meget ud af. Det er korrekt, at der blev landet en lille aftale, som nok betyder, at der om et par år ikke vil blive serveret turbokyllinger i de danske statslige kantiner, og at man i EU vil arbejde på, af turbokyllinger skal udfases.

Men jeg synes ikke rigtigt, at det rykker, og jeg har også noteret mig, at der ikke er blevet indkaldt til nogle forhandlinger, som vi egentlig var blevet lovet skulle starte i den her uge. Så jeg ser gerne, at vi kan nå at lave noget markant inden nytår. Ministeren siger, at der bliver indkaldt til forhandlinger. Det ser jeg frem til, men skulle vi så ikke stykke det op i nogle overskuelige forhandlinger, så vi tager nogle dyretyper og kommer i mål med det, i stedet for at vi ligesom skal klare det hele i en forhandling. Jeg har svært ved at se, at vi kan det.

Men jeg synes sådan set, at efter dyrevelfærdsloven er blevet ændret, er der behov for at se på de bekendtgørelser, som regulerer de forskellige husdyrs forhold og vilkårene for dem. Det er jo de bekendtgørelser, som vi aldrig kom til en forhandling om under de to tidligere landbrugsministre, selv om det egentlig var blevet lovet. Altså, det gik i stå. Så hvordan skal man opsummere, hvad der egentlig kom ud af det hele? Ja, der står en pæn formålsparagraf i dyrevelfærdsloven, og det bliver dyrene nok ikke gladere af. Vi mangler noget opsamling, og vi mangler at have fokus på at løse reelle problemer.

Der er et af de store problemer, vi har i Danmark, at vi har en griseproduktion, hvor vi har 1 million søer, hvoraf 16½ pct. dør for tidligt ude i staldene eller må aflives derude. Det er de grise, som ikke bliver behandlet som moderdyr, som avlsdyr, men bliver behandlet som fødemaskiner, der skal producere flest mulige smågrise. Og af de der 40 millioner smågrise, der bliver født, er der så godt 10 millioner, der dør meget tidligt, fordi grisene føder for mange smågrise.

Så vi står tilbage med en produktion, hvor der er alle mulige problemer. Der er 15 millioner grise, der bliver slagtet i Danmark, og så er der de 15 millioner, som sendes ud på landevejene, og nogle af dem tilbringer et helt døgn i en lastbil. Der er nogle ting, der skal laves om i den danske griseproduktion.

Jeg synes, det er positivt at være ude at besøge en økolog, som arbejder målrettet med at få optimeret sin produktion, som prioriterer dyrevelfærd, som planter de træer på marken, som han synes er nødvendige, som vælger at have nogle andre avlsdyr, som har fokus på, at der skal være gode forhold i de hytter, der står ude på marken, og at det foder, man tilbyder grisene, skal være noget, de kan lide, og som arbejder med en senere fravænning, end hvad der er normalt i de danske besætninger.

Der er noget, der kan blive langt bedre, og jeg håber, at udvalgsbehandlingen og dialogen med ministeren medfører, at vi faktisk kommer frem til noget, som gør, at kurven for sodødeligheden knækker, og at vi kommer frem til noget, som gør, at staldforholdene for de danske søer bliver bedre. Det er mit håb oven på den debat, vi har haft i dag. Tak.

Kl. 13:58

Den fg. formand (Annette Lind):

Tak til ordføreren for forslagsstillerne, hr. Søren Egge Rasmussen. Der er ikke nogen korte bemærkninger.

Da der ikke er flere, der har bedt om ordet, er forhandlingen sluttet.

Jeg foreslår, at forslaget henvises til Miljø- og Fødevareudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

7) Forhandling om redegørelse nr. R 5:

Udenrigsministerens redegørelse om regeringens udenrigs- og sikkerhedspolitiske strategi.

(Anmeldelse 12.10.2023. Redegørelse givet 12.10.2023. Meddelelse om forhandling 12.10.2023).

Kl. 13:59

Forhandling

Den fg. formand (Annette Lind):

Nu er det, vi skal i gang med en redegørelsesdebat. Det indebærer, at ordførerne skal logge sig af på deres normale pladser og rykke frem på de forreste rækker her og logge sig ind, og vi holder lige en kort pause.

Så lader det til, at alle ligesom har fået logget sig ind. Forhandlingen er åbnet. Den første ordfører, vi skal sige velkommen til, er Socialdemokratiets ordfører. Værsgo, hr. Jesper Petersen.

Kl. 14:01

(Ordfører)

Jesper Petersen (S):

Tak for det. Vi går fra dyrevelfærd til en redegørelse om udenrigspolitikken og en diskussion om den udenrigs- og sikkerhedspolitiske strategi her, hvor verden og de geopolitiske forhold jo er under tydelig forandring i de her år.

Med sit forfærdelige angreb på Ukraine udfordrer Rusland direkte den internationale sikkerhedsorden og ikke mindst den fredelige tilstand mellem lande, som Europa har nydt godt af efter så mange og så skrækkelige krige i vores historie. Men man kunne ikke bare handle sig til et mere demokratisksindet Rusland; Europa lod gassen flyde til sig, men rørene ledte ikke demokrati, frihed og respekt for mindre nabostater den anden vej.

Et andet forhold, der skal tages højde for, er jo, at Kina er blevet en voksende magt, og de søger at øge den yderligere og påvirke den internationale orden efter sit billede. Det er et land, der ikke er demokratisk, som nægter sin befolkning basale frihedsrettigheder, og som i international sammenhæng f.eks. ikke fordømmer det åbenlyse russiske brud på FN-traktaten, som invasionen af Ukraine er.

Danmark møder og indgår i en mere usikker verden. Det er en verden med flere magter, der konkurrerer og slet ikke alle deler vore værdier. Derfor skal vi nu alligevel kæmpe for dem – for fred, frihed, demokrati, menneskerettigheder, bæredygtighed, ligestilling og andre centrale værdier, vi står for og mener er vigtige for os og for menneskeheden. Vi skal ikke blot forfægte dem, men søge at gavne dem så godt og så effektivt som muligt ud fra en erkendelse af de egentlige forhold. I kortform er det i den udenrigs- og sikkerhedspolitiske strategi omsat i begrebet pragmatisk idealisme.

Det indebærer også en tilgang og en arbejdsform med mere ligeværdige partnerskaber i forhold til udviklingslande eksempelvis, hvor vestlige lande ikke altid har så mange point på kontoen, som vi kunne ønske, og som nogle måske også har troet. Det indebærer også et styrket diplomati og en styrket udenrigstjeneste, som regeringen har foreslået det – at vi arbejder for at få flere venner så at sige og samtidig udbygger forbindelserne med de lande, som Danmark er allieret med, og som deler vore værdier.

Danmark skal til stadighed være en stærk og troværdig allieret og arbejde for at gavne de organisationer og alliancer, som vores sikkerhed, økonomi og internationale gennemslagskraft beror på, i FN, EU, NATO og en række af de internationale organisationer, Danmark indgår i, som land og som parlamentarikere. Det gør vi politisk og økonomisk, og så gør vi det jo meget håndgribeligt med omfattende støtte til Ukraines kamp for deres egen frihed og selvstændighed og i sidste ende jo også for vores i det øvrige Europa.

Fredsdividenden giver desværre ikke afkast mere. Tværtimod vil vores sikkerhed i bred forstand koste mere de kommende år. Med 2030-planen og de øgede bevillinger til forsvaret, der er besluttet, leverer Danmark fra nu de 2 pct. af bnp til forsvar, som er aftalt med de andre NATO-lande. I en årrække indgår også flere midler til Ukraine i den opgørelse.

Ud over de politiske, økonomiske og militære bidrag, Danmark stiller med i vores alliancer, har vi nogle forcer i kraft af et stærkt erhvervsliv med særlige kompetencer, og ikke mindst i kraft af hvad vi kan bidrage med på det grønne område over en bred kam. Med teknologi, produkter og myndighedssamarbejde kan vi gøre os gældende.

Det slås fast i strategien, at Danmark skal holde fast i USA som vores vigtigste allierede og samtidig rykke tættere på vores allierede, ikke mindst i EU. Det er et EU, der skal spille en mere aktiv rolle, hvis demokratiske værdier skal stå stærkt i verden, også fremover. Så sent som i går kunne man jo konstatere stor glæde i de lande, der i kraft af gode fremskridt nu kan indlede optagelsesforhandlinger i forhold til det EU, de aktivt søger at blive en del af. Andre lande gør også fremskridt og opnår f.eks. kandidatstatus. At se georgiske flag sammen med EU's stjerner fra Tblisi i går under stor festivitas var et dejligt syn.

Den udenrigs- og sikkerhedspolitiske strategi gør det klart, at sikkerhed har mange facetter. Det er et vigtigt budskab og med betydning på en lang række politikområder. Vi skal gøre vores samfund mere modstandsdygtigt og robust på en række fronter. Det handler om energi- og forsyningssikkerhed, om værdikæder, essentielle dele af den moderne økonomi og den teknologiske udvikling. Det handler om at beskytte kritisk forskning og viden mod spionage og misbrug.

Vi skal kunne skærme os imod cyberangreb og imod misinformation og manipulation af valg osv. Det kræver teknologiske forholdsregler og regulering, og som socialdemokrat vil jeg sige, at det også i bredere forstand fordrer en demokratisk modstandskraft, der bl.a. handler om oplysning, uddannelse, offentlig samtale, stærke civilsamfund og den sammenhængskraft og tillid, som også kommer af et udbygget og solidarisk velfærdssamfund.

Kl. 14:06

Ud over den mere overordnede diskussion, som jeg prøvede at sige noget om her, og som måske kan være lidt en ramme for det, og som fremhæver nogle af de væsentlige pointer, der er med den udenrigs- og sikkerhedspolitiske strategi, så vil jeg godt i dag sige lidt om Ukraine og jo også lidt om situationen i Mellemøsten.

Om Ukraine og vigtigheden af at blive ved med at støtte ukrainernes stadige kamp mod Ruslands overgreb vil jeg sige, at det gør Danmark heldigvis. Vi må ikke blive trætte, og vi kan ikke tillade os at blive trætte, når ukrainerne så modigt og med så store omkostninger kæmper for deres frihed og selvstændighed og i sidste ende jo også kæmper for den europæiske sikkerhedsorden, som også vi har så stor gavn af.

Det klæder Danmark at ligge langt fremme i feltet over lande, der donerer våben, penge, nødhjælp og udstyr til Ukraine. Senest i weekenden blev der igen meldt nye hjælpeforanstaltninger ud fra dansk side. Vi skal fastholde støtten i den lange tid, det desværre kræver, og vi skal bidrage til at fastholde fokus på konflikten, også i den her tid, hvor de forfærdelige begivenheder udspiller sig i Mellemøsten og naturligt nok også kræver vores opmærksomhed.

Det er virkelig forfærdeligt at være vidne til al den død, lidelse og ødelæggelse, vi har set den seneste måned. Det er dybt ulykkeligt. Hamas udførte et nærmest uforståelig brutalt terrorangreb på civile i Israel, slog mennesker ihjel på uhyggelig vis og tog uskyldige mennesker som gidsler, hvad de stadig er. Israel har ret til at forsvare sig selv, og der er ikke noget, der kan retfærdiggøre Hamas' angreb. Samtidig skal Israel overholde international ret og beskytte og tage hensyn til civile. Det er klart, det gælder for dem, som det gælder for alle andre lande, vi forholder os til.

De civile og mange børn i Gaza lider. Jeg tror, alle er påvirket af de billeder og beretninger, der kommer ud derfra, og som også kommer ud fra Israel. Regeringen støtter appellen om humanitære pauser i krigen på linje med EU, så civile kan hjælpes med mad, rent vand, medicin, brændstoffer osv. Danmark har tidligere sendt ekstra 50 mio. kr. til humanitær hjælp til Gaza, og i dag er det altså besluttet at bidrage med yderligere 75 mio. kr. via forskellige FN-organisationer.

Selv om det kan virke lidt væk lige nu, må vi som verdenssamfund også insistere på en tostatsløsning, så der en dag kan komme fred i Mellemøsten. Det er Hamas ikke interesseret i. De ønsker kun én stat og intet Israel. Der skal ikke være afspænding mellem Israel og dets naboer. De ønsker til gengæld volden og radikaliseringen. Konflikten giver da også en række ringe i vandet og trækker tråde til Iran, ligesom Rusland og Vladimir Putin også aktivt bruger konflikten til at gavne sine interesser og svække modstanden mod hans invasion i Ukraine.

Dermed er vi jo så bragt tilbage til den bredere udenrigs- og sikkerhedspolitik, som dagens debat egentlig handler om. Strategien, vi diskuterer, blev udgivet i maj måned, og der er sket meget allerede siden da, men jeg synes, at den har vist sin brugbarhed allerede som et værktøj at styre efter.

Jeg skal derfor slutte med en form for formel tilkendegivelse ved sådan en debat som den her, hvor vi ikke egentlig skal vedtage en tekst, ved at sige, at Socialdemokratiet, som det fremgår, kan bakke op om, at regeringen fortsat forfølger vore værdier og arbejder for dansk sikkerhed i danske interesser og europæisk modstandskraft mod de kræfter, der vil svække fred, frihed og menneskerettigheder, med strategien her som redskab og udgangspunkt. Tak for ordet.

Kl. 14:10

Den fg. formand (Annette Lind):

Tak til Socialdemokratiets ordfører tak, hr. Jesper Petersen. Der er ikke nogen korte bemærkninger. Så skal vi sige velkommen til Venstres ordfører. Værsgo til hr. Michael Aastrup Jensen.

Kl. 14:10

(Ordfører)

Michael Aastrup Jensen (V):

Tak for det, formand. Vi har sagt det før, men det ændrer ikke ved, at det er fuldstændig rigtigt, at verden er fundamentalt anderledes, end den var for bare 2 år siden. Det har vi snakket om tidligere, og det har jeg også sagt tidligere, men Ruslands ulovlige krig mod Ukraine har ændret verdenssamfundet. Vi kan ikke længere være naive i vores tilgang til omverdenen. Frihandel og demokrati var på fremmarch og regerede verden i 30 år. Desværre er den tid forbi. Og vi kan ikke længere stole blindt på godheden i mennesker, og at Vestens levevis vil vinde frem i resten af verden. Francis Fukuyama tog fejl – Sovjetunionens fald var ikke historiens afslutning. Og i bagklogskabens ulidelig klare lys var der jo egentlig også forvarsler med Ruslands annektering af Krim i 2014 som det klareste eksempel.

Men når det er sagt, må vi ikke falde tilbage til fortidens synder. Vi er et lille land, og vi er ikke tjent med at lukke os om os selv eller blot henvende os til få, enkelte allierede. Vi skal være ærlige og klare, med hensyn til at NATO er den vigtigste alliance, som Danmark er en del af. Den giver os sikkerhed og afskrækker ikke mindst vores fjender. Den sikkerhed og afskrækkelse skal vi i Danmark bidrage til, og derfor er vi i Venstre umådelig glade for, at vi nu giver det helt nødvendige løft til forsvaret og allerede fra nu af bruger 2 pct. af bruttonationalproduktet, som vores NATO-medlemskab også forpligtiger os til. USA er vores vigtigste allierede, også selv om USA står i en opbrudstid og vi ikke helt ved endnu, hvordan deres udenrigspolitik vil se ud efter en eventuel ændring i administrationen. Men så skal vi holde fast i, at amerikanerne er vores venner, og at vi ikke mindst gør hinanden bedre.

Men det kan ikke stå alene. EU skal spille en større rolle i verden. Det indre fællesskab har vist, at det kan sikre velstand og udvikling for alle medlemslandene. Samtidig har vi vist, at vi kan stå sammen mod tyranner udefra med ikke mindst sanktionerne mod Rusland som et godt eksempel. Men i en tid, hvor verden hastigt forandrer sig, både øst, vest og syd for Europas grænser, kræver det også, at EU omstiller sig til de udfordringer, der kommer. Derfor skal EU også være en global spiller, som kan være attraktiv at samarbejde med for EU's nabolande og dem, som vil EU. Det skal Danmark medvirke til og arbejde for i EU, og som et mindre land har vi også et ansvar over for andre mindre privilegerede mindre lande. Det er i Danmarks interesse, at alle små og mellemstore lande stilles bedre. Det vil give os en mere sikker verdensorden, når vi gør det.

I takt med udviklingen vil rigdommen i verden også blive forøget. Frem mod 2030 vil Kina, Indien, Indonesien, Japan og Sydkorea stå for halvdelen af verdens økonomiske vækst. Det kommer ikke som nogen overraskelse, men det understreger pointen om, at vi ikke skal lukke os om os selv. Og som der står i regeringens strategi: Vi skal have flere venner, ikke færre. Vi skal forstå, at ikke alle vil kunne have samme værdigrundlag hundrede procent som os, og at ikke alle vil være lige så liberale i deres levevis som os. Men det er ikke en undskyldning for ikke at handle og ikke at have ligeværdige partnerskaber. Jeg ser store muligheder i fremtidens økonomiske landskab. Og vi skal lægge os i selen for at gøre det til et væksteventyr for danske virksomheder.

Men der skal også en gang imellem trækkes streger i sandet. Den konsekvente linje over for Rusland, som et enigt Folketing står bag, er jeg umådelig stolt af. Og lige så stolt er jeg over den danske massive støtte til Ukraine, hvor ikke mindst regeringen i sine planer lægger op til at udvide rammen for Ukrainefonden endnu mere. Og jeg er også stolt af alle de forskellige lederskaber, vi har taget i de militære donationer – om det er i forhold til kampvogne eller i forhold til F-16-fly, så er Danmark i front.

Kl. 14:15

Så er jeg også stolt af, at vi har taget lederskab på det, som præsident Zelenskyj selv personligt har bedt os om, nemlig ansvar for genopbygningen af Mykolaiv. For vi må forstå, at Ukraines kamp også er vores kamp. Det er nemlig ikke blot en kamp for Ukraines overlevelse og deres grænser – krigen i Ukraine har store implikationer for hele verden, ikke mindst Europa. Det er nemlig blevet et mere usikkert sted siden krigens start, men det er intet, i forhold til hvordan situationen vil være, hvis Rusland sejrer. Aggressioner og brud på folkeretten må aldrig kunne betale sig. Det vil være katastrofalt for den globale verdensorden.

En anden konflikt, som vi jo alle har fulgt meget, meget tæt, er selvfølgelig det forfærdelige terrorangreb fra Hamas' side mod Israel. Lad mig sige det meget klart: Hamas er en terrororganisation, og Israel har selvfølgelig al mulig ret til at forsvare sig for at sikre sikkerheden for sin egen befolkning. Hamas har begået det største drab på jøder siden holocaust. De dræbte alle de civile, de fik øje på. De bandt voksne og børn sammen, inden de satte ild til dem. Og de har taget mere end 200 gidsler. Dette barbariske angreb kan selvfølgelig ikke stå ubesvaret hen.

Med det sagt vil jeg også sige, at alle civile tab er en tragedie. Og angreb alene på civile kan selvfølgelig ikke accepteres. Det skal dog forstås, at Hamas bruger civile, helt uskyldige mennesker, som levende skjold. Og sådan er det jo desværre, når man kæmper mod kujoner – kujoner, som ofte er terrorister. Og det er i den palæstinensiske civilbefolknings klare personlige interesse, at Hamas som en terrororganisation bliver fjernet som trussel. Det er den eneste måde, hvorpå Israel og Palæstina kan komme videre. Vi i Venstre går stadig væk varmt ind for den eneste mulige langvarige løsning, der er på Israel-Palæstina-konflikten, nemlig en tostatsløsning. Der skal være plads til begge befolkninger, og der er også plads til begge befolkninger, men ikke så længe Hamas er der som den kæmpe trussel, de er.

Når man hører, hvad jeg har stået og sagt, er der ingen tvivl om, at det er en ret pessimistisk tale uden ret mange lyspunkter. Og Danmark er et mindre land, og mindre lande skal have støttepunkter. Vi har i Danmark været privilegerede i mange år, men den væg, vi læner os op ad, er begyndt at slå revner, derfor pessimismen. Men der er heldigvis også lys, for jeg ser frem til et styrket dansk forsvar, og jeg tror på gode vækstmuligheder for de danske virksomheder. Et styrket Europa er også til vores fordel. For lige meget hvordan man vender og drejer det, så har vi tidligere stået over for meget store kriser, men overkommet dem. Vores liberale samfund er ikke forsvundet, og væggen med revner er ikke ude af stand til at blive fikset.

Så jeg vil derfor komme med en opfordring: Lad os se realistisk på tingene udenrigspolitisk, og lad os ikke mindst være pragmatiske, men lad og samtidig beholde optimismen og ikke mindst troen på fremtiden, for så længe vi formår at bevæge os med tiden, er dansk udenrigspolitik i god stand. Tak.

Kl. 14:19

Den fg. formand (Annette Lind):

Der er ikke nogen korte bemærkninger, så jeg vil gerne sige tak til Venstres ordfører hr. Michael Aastrup Jensen. Så vil jeg sige velkommen til Moderaternes ordfører. Værsgo, hr. Jeppe Søe.

Kl. 14:20

(Ordfører)

Jeppe Søe (M):

Tak for det. Jeg kan vist lige nå det, inden jeg skal overtage formandsstolen.

Året er 1983. Jeg sidder i bilen med min far på vej fra Uldum til Vejle, hvor vi skal i biografen for at se James Bond; den allerførste 007-film, jeg så. Min far fortalte hele vejen om konflikterne mellem øst og vest, om USA og Sovjetunionen, der krigedes på oprustning og på ord om at være den stærkeste stormagt. James Bond skulle jo så igen bekæmpe de onde russere, der ønskede herredømmet over verden, og han klarede den selvfølgelig til sidst.

Nu springer vi så i tid. Året i 2020. Nu er mine egne børn, Malthe og Villum, blevet store nok til at se deres første James Bond-film. Vi skal se ham fikse hele verden, og min barndomshelt skal videre til næste generation. Den onde magt er nu ikke længere Rusland, men en ond mediemand, der styrer hele verden gennem fjernsynets nyhedsudsendelser og med satellitter. James Bond samarbejder med hele den globale verden om denne store fælles fjende. Verden er ny, vi står sammen og vil menneskeheden det bedste. I den seneste film døde James Bond jo, som nogle vil vide, og end ikke os, der er medlemmer af den internationale James Bond-fanklub, ved, hvad der nu skal ske med agenten, men jeg tænker, at det i næste film kunne være sådan, at han igen bekæmper russiske skurke og vender tilbage til fordums tid, hvor man i en opdelt verden ikke forstår hinanden. For det er, hvad vi har set på et enkelt årti: Gamle spændinger, vi ikke troede vi skulle gense. Det er 12 år siden, Putin sad i Tivoli sammen med vores nuværende udenrigsminister, og det er i disse dag også 12 år siden, dronningen besøgte Moskva. Jeg tænker ikke, at nogen af delene kommer til at ske i mange, mange år.

Ser man på den forrige og den nye redegørelse, er det også slående, hvordan verden har forandret sig. Den har også overrasket os, og nogle vil måske endda mene, at vi for en stund var naive. Siden sidste redegørelse ramte Krimforsiderne og senere dem om Ukraine. Det handler om, at stormagten skal genskabes, koste hvad det vil. Det koster menneskeliv på daglig basis, også nu, hvor forsiderne har glemt den ene krig, der for kort tid siden optog os alle.

Hamas har lavet et terrorangreb på Israel, der i styrke svarer til 9/11, og Israel forsvarer sig, som de skal. Rundt om de to konflikter er der en geopolitisk kamp, en global usikkerhed. Der er nabolande, der hjælper til, og lande med samme værdier eller ideologier, der giver en hjælpende hånd til den part, som de nu tror på. Ustabiliteten er tilbage på fuld tryk. Endnu andre putter sig og udnytter det globale fokus til at rykke ind med opkøb eller overtagelse af miner, der indeholder fremtidens råmaterialer til morgendagens teknologi; man rykker ind i ly af mørket, mens vores opmærksomhed er rettet andetsteds hen.

Det er for de fleste helt tydeligt, hvem de onde er, når nogle går på gaden for at forsvare dem, som vi andre bekæmper. Pludselig rykker den globale usikkerhed helt ind i vores egne gader. Verden er på ny opdelt, befolkningerne ligeså. Vi ser skrækkelige billeder af krigens ofre, børn, kvinder og mænd, på begge sider, og det er ubærligt. Nogle går straks på gaden, fordi det må være nok. De råber slogans og opdager måske ikke engang, at de er skabt af en terrororganisation. Det er slogans, der opfordrer til nedslagtning af et andet folk, men som åbenbart føles rigtige, måske ikke, fordi man tror på dem, men fordi man stadig har krigens billeder fra Facebook på nethinden og ønsker, at det hele bare skal være fredeligt på ny.

Først bagefter opdager mange, at barnet på billedet fra Facebook har seks fingre og er skabt af AI, at man er del af en krig, som foregår sideløbende, nemlig en krig på kommunikation, og at store dele af konflikten handler om at få folk over på ens egen side. Det synes næsten, som om det vigtigste efter et angreb fra begge sider er at få taget fotos af ofrene. Dagens konflikter er nemlig ikke kun krudt og kugler, men netop en kamp om at få os almindelige borgere til at vælge side, og det samme gælder for politikerne. Hvis mange går på gaden og viser støtte, er det jo måske sværere for en politiker at være imod, være klar i spyttet og bruge præcis de ord, der ellers er berettiget. Her bærer alle et ansvar, måske især jeg, der har været journalist.

Jeg husker nemlig tydeligt, hvordan vi havde en krig i toppen af nyhederne, men måtte erkende efter en stund, at ingen rigtig gad høre om den samme krig længere end et par ugers tid. Så kommer der en ny krig, og så ryger den anden først ned i kort nyt og senere helt ud af sendefladen. Der er jo egentlig ikke så meget andet og nyt at berette om den dag end et nyt dødstal, og det er endda på 12 færre end det i går. Hvis der så kommer nye gode billeder, kan det godt være, vi igen tager det op i sendefladen, og det opdager verden selvfølgelig, og så begynder man at skabe billeder, som vi efterspørger i pressen.

Kl. 14:25

Hvad der egentlig er faktum, ja, det fortaber sig i det uvisse. Hurtige tweets med en reaktion på et eller andet, som vi ser, fortrydes sekundet efter, fordi en ny sandhed måske pludselig viser sig.

Ruslands krig mod Ukraine har optaget os alle. Vi har samlet ind, vi har været på gaden, og vi har taget imod folk, der flygtede fra Putins dødsbomber, men nu er det, som om vi hører flere og flere, der synes, at nu må vi simpelt hen finde en løsning og stoppe den krig, for der er jo kommet en ny. Politikerne må tage penge fra ukrainerne og sende dem til Israel eller Gaza, for vi kan jo se, at det er dem, der har det slemt nu. De andre ser vi ikke så meget til. De er kort nyt, og så er det jo nok gået over.

Den politiske opgave er en anden. Vores opgave er også at gå op i de konflikter og trusler, der ikke er på forsiden længere – dem, ingen fylder vores indbakke med – og de civile ofre for en konflikt, som ingen tweeter om. Vi skal fastsætte en udenrigspolitik, der er balanceret og klar til selv det mest uventede, kommentere og gå op i konflikter, som befolkningen måske ikke går op i længere, og fastholde et pres det ene sted, selv om andre dele af verden presser på for at få opmærksomhed. Det er der måske ikke så mange vælgere i. Det er bedst at udtale sig om det, der er mest aktuelt, og det, danskerne søger svar på nu og her. Ellers ender man jo selv i kort nyt.

Men det er ikke desto mindre vores opgave og Danmarks opgave at fokusere på helheden. Vi skal huske midt i den forfærdelige situation i Mellemøsten, at den kunne udvikle sig til en noget større regional katastrofe, huske Ukraine, når verdens øjne retter sig mod terror fra Hamas, huske, at vi risikerer at miste indflydelse og samarbejde i Afrika, hvis vi ikke er til stede, og huske, at vi skal kæmpe for at samle EU, så vi fremstår endnu mere forenet i vores ageren i verdens brændpunkter, og kæmpe for at udvide det europæiske samarbejde med endnu flere, så vi på den måde kan skabe fred og stabilitet, også når det er svært. Vi skal huske nuancerne, også selv om det netop er dem, der klippes ud af pressens historier. Vi skal skelne mellem dem, der vil verden ondt, og dem, der på samme tid samme sted i samme land kæmper for fred og demokrati.

Derfor er det en anden redegørelse end sidst. Vi er opdaterede og rustet til en verden, hvor usikkerheden og utrygheden er vendt tilbage, og hvor interesser bliver forsvaret eller forsøgt angrebet. Det er en verden, hvor vi også må rykke sammen mere nationalt og være klar til at forsvare og kæmpe for egne værdier og interesser uden selvfølgelig at ende i en osteklokke, hvor man kun beskytter eget hus, men også fortsat gør en forskel de steder, hvor vi kan spille en rolle, hvad enten det er diplomatisk eller direkte støtte humanitært eller militært.

Når vi tror på demokrati, frihed, menneskerettigheder og frihed til forskellighed, dannelse, ligeværd og uddannelse, har vi også en forpligtelse til at sprede det til dem, der ønsker det, eller hjælpe med at kæmpe for dem, hvor det trædes under fode. Vi fylder mere i verden, end vores fysiske størrelse egentlig berettiger til. Det gør vi kun, fordi de andre synes, at vi er værd at lytte til. Det synes andre også kun at vi er, hvis vi siger tingene nuanceret, balanceret og skarpt og fuld af indsigt, og fordi vi ikke altid kun taler om egne interesser og egen andedam, men reelt og helt konkret gang på gang mener, at vi skylder verden at være til stede lige der, hvor der er brug for os. Vi sætter aftryk i verden. Vi får andre med. Vi går ofte forrest. Vi er, som landsholdet siger, en del af noget større. Vi er ikke sorte og hvide i vores tilgang, men insisterer på, at verden sendes i farver, også når verden er mest grå og det ser sort ud.

Der er masser af udfordringer ret forude, også en del, vi ikke kender til endnu. Da redegørelsen blev trykt og sendt ud til os alle, havde Hamas endnu ikke udført deres bestialske terrorangreb på Israel. Alligevel kan man nemt dykke ned i redegørelsen og se, hvorfor Danmark står, præcis hvor vi står i den sag. Og det er jo netop, hvad en strategi skal kunne: give svar på det, vi endnu ikke ved, men alligevel lægge fundamentet, som vi kan stå på, når det ukendte rammer.

Moderaterne tager redegørelsen til efterretning. Vi er tilfredse, og det ville også være mystisk andet, når vi har udenrigsministerposten i Moderaterne. Tak.

Kl. 14:29

Den fg. formand (Annette Lind):

Tak for ordførertalen. Der er ikke nogen korte bemærkninger. Den næste i ordførerrækken er hr. Karsten Hønge fra Socialistisk Folkeparti. Værsgo.

Kl. 14:29

(Ordfører)

Karsten Hønge (SF):

Der er så mange internationale forhold, som fremkalder sortsyn, og jeg starter derfor med to spor, som tværtimod giver håb for fremtiden, nemlig udvidelserne af EU og NATO. For vi har i høj grad brug for at rykke sammen med andre lande i forsvar for både fælles interesser og egne danske interesser. En række lande står og tripper uden for hoveddøren til EU, og SF ser frem til, at de lever op til kravene for optagelse. Ved at give plads til flere i fællesskabet får vi et stærkere EU, et stærkere Europa. Og vi har i den grad brug for et Europa, der selvbevidst kan klare sig selv, for nok er USA vores nærmeste allierede, men det er også et land i indbyrdes strid, som vi ikke på længere sigt hundrede procent kan læne os op ad.

Med udvidelserne vil både lønmodtagerne og virksomhederne opleve en hårdere konkurrence, og vi skal derfor holde hånden under det, som vi kalder den danske model for arbejdsmarkedet. Almindelige lønmodtagere skal ikke udsættes for social dumping og deraf usikkerhed og utryghed, og hvis vi ikke løser den opgave, vil de vende sig mod udvidelserne af EU.

Det var fantastisk opmuntrende at byde Finland velkommen som medlem af NATO, og SF ser i den grad frem til at modtage Sverige i alliancen. Hvem havde dog troet på det for bare et par år siden? Finland og Sverige styrker både NATO og deres egne lande. NATO er en hovedhjørnesten i Danmarks sikkerhedspolitik, og Ruslands aggressioner viser, hvor vigtigt det er at stå sammen.

Inden for meget kort tid oplevede vi to dramatiske vendepunkter, dels invasionen af Ukraine og dels talen af Tysklands kansler Olaf Scholz. Det forandrede dansk udenrigs- og sikkerhedspolitik, ligesom det forandrede positionerne i en række andre lande. Jeg kan sagtens forstå argumentet om, at man hellere vil bruge penge på noget andet end militæret. Det er et fuldstændig legitimt synspunkt, men det må samtidig betyde, at man ikke ønsker medlemskab af NATO. Vi står med valget mellem fuldt medlemskab og fuldt kontingent eller at opgive Danmarks position.

Jeg kan se, at der på centrum-venstre-fløjen er folk, som gerne vil være medlem af NATO, og som samtidig vil at skære ned på det nuværende forsvar. De siger: Medlemskab – ja tak; langt lavere kontingent – ja tak. Men så god er verden bare ikke. SF er med i den store aftale om fremtidens danske forsvar, for vi ser NATO som den eneste alliance, der kan vise styrke over for Rusland og andre totalitære lande. Når vi gerne vil være medlem, bliver vi også nødt til at betale det aftalte bidrag, for der findes bare ingen smarte genveje eller mellemstationer, hvor man sådan kan få medlemskab til halv pris.

Kina er den nye stormagt, om hvem meget politik drejer sig. Det er både et spørgsmål om handel, kampen mod klimaforandringerne og konkret sikkerhedspolitik. I en vurdering af trusler mod Danmark advarer Politiets Efterretningstjeneste kraftigt mod kinesisk spionage, og PET kalder de kinesiske aktiviteter for meget offensive. Danmark skal tage bestik af Kinas imperialistiske ambitioner, og vi skal have et øje på hver eneste finger, når de pakker ders politik ind i pænt papir med ord som f.eks. udveksling af studerende og forskere, samhandel om teknologi og kamp mod klimaforandringer. Danmark og EU skal gøre sig fri fra strategisk afhængighed af Kina – Kina, som netop på grotesk vis har formået at samle det værste fra kapitalismen og kommunismen. De opfører sig stadig mere offensivt både økonomisk og militært.

En af de vigtigste veje til global indflydelse er opbygningen af en stærk flåde, og Kina har nu sejlet USA agterud. Udbygningen fortsætter og bakkes op af moderne supersoniske missiler, der flyver med fem gange lydens hastighed, nye satellitsystemer, overvågning og kampfly. Kina skubber til grænserne overalt i verden, fra de nye militariserede øer i Det Sydkinesiske Hav, trusler mod Taiwan, aflivning af demokratiet i Hongkong og et stramt greb om Grækenland og flere afrikanske lande.

Det såkaldte Belt and Road-projekt er en konkret fysisk udrulning af kinesiske interesser. De har tålmodigheden, og de flytter langsomt, men sikkert brikkerne på verdenskortet. Derfor ser vi også, at Kina overalt forsøger sig som fredsmægler i konflikter, men de er alene drevet af egne nationale, langsigtede interesser.

Kl. 14:34

Krigen i Ukraine bringer Rusland i et stærkere afhængighedsforhold til Kina, og det vil blive udnyttet. Men Vestens svar skal ikke være frustration og opgivenhed, men villighed til selv at gå ind med handel og bistand til bl.a. afrikanske lande, så de ikke søger mod Kina eller Rusland. Kinas begær efter indflydelse omfatter også Arktis og rammer dermed Grønland og Færøerne, og det drejer sig både om militærstrategiske interesser, adgang til nye sejlruter og at få fingre i metaller og mineraler og sjældne jordarter, som Kina i øvrigt stort set har monopol på bearbejdning af i dag. I Arktis ser vi en begyndende alliance mellem Kina og Rusland, som kan vise sig meget farlig for frie og demokratiske lande. SF er derfor meget kritisk over for regeringens ønsker om strategiske partnerskaber med Kina.

Konflikterne i Mellemøsten er værre, end de har været meget længe. Israelere og palæstinensere har fået en ny sort mærkedag, som vil blive husket i årtier. Endnu en mørk milepæl er plantet i det skæbnefællesskab, som de to folkeslag ofte mod deres egen vilje er viklet ind i. Intet undskylder terrororganisationen Hamas, når de angriber uskyldige civile. Joh, men Israel har vel et medansvar, lyder det fra stemmer i debatten. Svaret er: Nej! Ansvaret for terrorhandlingerne ligger alene hos Hamas og deres støtter i Iran, som i øvrigt bakkes op af bl.a. Rusland. Jeg ser med dyb foragt på de demonstrationer og markeringer i bl.a. Danmark, som hylder drabene på israelerne, for israelere har al mulig ret til at leve i tryghed bag sikre grænser. SF støtter også fuldt ud af palæstinensernes ret til at leve i sikkerhed. Vi fordømmer den israelske besættelse af Vestbredden og blokaden af Gaza. Vi tager stærkt afstand fra de islamistiske bosætteres vold, og vi støtter en tostatsløsning baseret på 1967-grænserne. Hamas smadrer civile palæstinenseres håb om tryghed og sikkerhed, for de ønsker den totale krig frem for en fredsaftale. Religion mod religion – folk mod folk. De er forbundet med teokratiet i Teheran, hvor den største eksportvare er religiøs vold, og for Libanon skaber deres allierede i Hizbollah frygt i de nordisraelske byer.

SF har stædigt gennem årene fastholdt en løbende dialog med progressive palæstinensere og israelere, for vi ønsker at lytte til alle parter tæt på konflikten. I stedet for at se konflikten som sort-hvid vil jeg insistere på nuancerne. Almindelige mennesker, uanset hvilket folk de måtte tilhøre, skal have vores solidaritet. Begge folkeslag er fanget i et historisk fællesskab og kommer kun videre sammen. Dannelsen af staten Israel skete på et skævt fundament, hvor palæstinenserne endte med at betale regningen for nazisternes jødeforfølgelser – palæstinenserne, der ikke havde nogen andel i den tids antisemitisme i Europa, endte alligevel med at trække verdenssamfundets sorteper. Både israelere og palæstinensere må erkende, at den anden part ikke bare forsvinder, og at de begge har ret til at leve i sikkerhed. Lige nu er der konflikten mellem Israel og Hamas, men der lurer en risiko for, at den udvikler sig til en regional krig. Og hvem har interesse i sådan en udvikling, som trækker opmærksomheden væk fra Ukraine? Ja, det har Putin.

Danmark skal have stort fokus på it-sikkerhed, cyberangreb og hybridkrige, og vi skal blive meget skarpere på den digitale sikkerhed, kritisk infrastruktur samt det tiltagende antal forsøg på at undergrave demokratiet gennem f.eks. fake news, i øvrigt ofte med udspring i Rusland og Kina. SF støtter, at Danmark satser på det her område. Ud over at værne om danske interesser bistår vi også på den måde vores allierede. En moderne sikkerheds-, forsvars- og udenrigspolitik er meget mere sammenvævet med andre politiske områder end tidligere, og derfor skal vi sammentænke hardcore militært forsvar med klima, energi og forsyningspolitik og med bistands- og fødevaresikkerhed. Bæredygtig, vedvarende energi er frihedsenergi, for vi kan nemlig gøre os fri af energiforsyning fra udenlandske magter, det er nemlig også reel sikkerhedspolitik. Klimakrisen kan ende som det altoverskyggende sikkerhedspolitiske problem, hvis vi ikke får sat turbo på den grønne omstilling. De strategiske partnerskaber, der allerede er indgået, burde være grønnere.

Vi skal samarbejde de steder, hvor vi har klare interesser: rigsfællesskabet, når det gælder Arktis; EU, når det gælder Europa; NATO, når det gælder vores militære sikkerhed; FN og OSCE, når det gælder fred og stabilitet i verden. Og det gælder handel, for hvis ikke vi betaler en fair pris på tomater fra de afrikanske lande på verdensmarkedet, ja, så står deres unge mænd på et tidspunkt på Europas arbejdsmarkeder så at sige.

Så vil jeg slutte af med at rose regeringen. Jeg synes, det er rigtig godt, at Udenrigsministeriet fremover får stærkere muskler, for vi har i den grad brug for en stærkere udenrigstjeneste.

Kl. 14:40

Anden næstformand (Jeppe Søe):

Der er en enkelt kort bemærkning fra hr. Christian Friis Bach, Radikale Venstre.

Kl. 14:40

Christian Friis Bach (RV):

Tak for det, og tak for en god tale. Jeg vil bare høre, om SF støtter en øjeblikkelig våbenhvile i Gaza.

Kl. 14:40

Anden næstformand (Jeppe Søe):

Ordføreren.

Kl. 14:40

Karsten Hønge (SF):

Vi risikerer altid komme ud i sådan en diskussion om, hvorvidt det, vi har brug for, er en humanitær pause eller en egentlig våbenhvile. Jeg synes, at det, der her og nu kan være en mulighed for, er, at vi kan få en humanitær pause, sådan at vi kan få kørt nødhjælp ind i Gaza. Og vi ved jo godt, at det med at opleve en egentlig våbenhvile, som jo kunne være det, der kunne pege fremad, er der bare intet, der tyder på kan lade sig gøre i øjeblikket, fordi Israel under ingen omstændigheder vil gå med til det. Så derfor tror jeg, at det, der kunne opnå lidt det samme, nemlig her og nu at afbøde lidelserne i Gaza, kunne være en humanitær pause, hvor man kunne få hjælp ind i Gaza.

Kl. 14:41

Anden næstformand (Jeppe Søe):

Værsgo for opfølgning.

Kl. 14:41

Christian Friis Bach (RV):

Tak for det. Forskellen er jo, at man med en pause forudskikker, at krigshandlingerne, angrebene, begynder igen, mens en våbenhvile er skridtet mod en varig fred. Derfor vil jeg godt igen høre ordføreren: Støtter SF en øjeblikkelig våbenhvile?

Kl. 14:42

Anden næstformand (Jeppe Søe):

Ordføreren.

Kl. 14:42

Karsten Hønge (SF):

Gid det dog havde nogen som helst betydning, hvad SF kunne mene, i forhold til om det skulle være en humanitær pause eller en våbenhvile. Det vigtigste for os er, at vi her og nu måske kan opnå det eneste realistiske, og det vil være en humanitær pause. Vi så da gerne en våbenhvile, men det er der jo ikke noget der tyder på. Så mon ikke det ville være bedre, om de internationale kræfter kunne samles om at få lavet en humanitær pause, så vi kunne få hjælpen ind til de lidende i Gaza?

Kl. 14:42

Anden næstformand (Jeppe Søe):

Fru Trine Pertou Mach fra Enhedslisten.

Kl. 14:42

Trine Pertou Mach (EL):

Tak for det, og også tak for talen til hr. Karsten Hønge. Mit spørgsmål handler også om den pågående konflikt eller krig, eller hvad man vil kalde det, i Mellemøsten lige nu. Jeg kunne egentlig godt tænke mig at høre, om SF's ordfører mener, at det, Israel gør lige nu i sit modsvar mod det bestialske terrorangreb, overholder krigens love og er et proportionalt svar på det angreb, der var på Israel.



Kl. 14:42

Anden næstformand (Jeppe Søe):

Ordføreren.

Kl. 14:42

Karsten Hønge (SF):

Gid at jeg dog havde tilstrækkelig konkret indsigt til at kunne vurdere præcis, om det, Israel gør, er proportionalt. Gad vide, om andre har det. Jeg har svært ved at tro, at nogen her i salen har det, men gad vide, om nogen ude i verden overhovedet har indsigt til at kunne sige, om det er proportionalt. Det, der er vigtigt for SF, er, at Israel har ubetinget ret til at forsvare sig selv. Hamas er fjenden, der starter krigen. Det er indlysende, at Israel skal overholde krigens love, og det er indlysende, at Israel skal lave et svar, der er proportionalt, så man ikke rammer uskyldige civile. Selvfølgelig skal de ting overholdes. Hvorvidt man i dag gør det, vil jeg påstå er umuligt at vurdere. Jeg synes, det ser fuldstændig dramatisk ud, og jeg føler lige meget med civile israelere og civile palæstinensere, der dør i konflikten.

Kl. 14:43

Anden næstformand (Jeppe Søe):

Spørgeren.

Kl. 14:43

Trine Pertou Mach (EL):

Tak. Det sidste, ordføreren siger, er jo i virkeligheden hele hovedpointen her, altså at man må stille sig på de civiles side, uanset hvilken side i den pågældende konflikt de er på. Uden at vi skal begynde at gøre os til eksperter i folkeretten og konklusionerne, kunne jeg stadig væk godt tænke mig at spørge igen set i forhold til det, som vi ser fra Gaza, og det, vi hører fra FN-organisationer og internationale organisationer, herunder Amnesty International, Human Rights Watch osv. – listen er jo lang over organisationer, som råber vagt i gevær og siger, at de faktisk mener, at det, der foregår, kan være regulære krigsforbrydelser. Så er jeg med på, at der skal være en proces med al juraen,  men det politiske spørgsmål er, hr. Karsten Hønge: Er det SF's opfattelse, at det, der foregår lige nu, er proportionalt med det, der er sket?

Kl. 14:44

Anden næstformand (Jeppe Søe):

Ordføreren.

Kl. 14:44

Karsten Hønge (SF):

Jeg må sige, at jeg vil mene, at det ville være decideret useriøst, hvis jeg herfra skulle vurdere, hvorvidt det er proportionalt. Det, jeg kan se, er, at det er ekstremt voldsomt, hvad der sker. Det ser ud, som om Israel svarer tilbage med en voldsom kraft. Men hvorvidt det er proportionalt sat over for, at Hamas jo også gemmer sig under hospitaler og i tunneller og sender deres våben og soldater af sted i ambulancer og camouflerer sig – hvad de selvfølgelig vil gøre, fordi de vil gøre, hvad de kan for at stå stærkest muligt – vil jeg simpelt hen sige er for tidligt at vurdere. Jeg synes til gengæld, at det, Israel gør, virker meget voldsomt, men om det er proportionalt er jeg ikke i stand til at sige, og jeg tror ikke, nogen i dag ville være i stand til at vurdere det.

Kl. 14:45

Anden næstformand (Jeppe Søe):

Dermed tak til ordføreren fra SF. Næste ordfører på talerstolen er fru Charlotte Munch, Danmarksdemokraterne.

Kl. 14:45

(Ordfører)

Charlotte Munch (DD):

Først tak til udenrigsministeren for redegørelsen. Redegørelsen er mere dyster i år, end den har været tidligere, men der er også sket meget siden den sidste redegørelse fra januar 2022. Dengang var det stort, at Danmark ville give 18 mio. kr. til oprettelsen af det ukrainske danske ungdomshus i Kyiv. Måneden efter kom Ruslands uprovokerede krig mod Ukraine, og lige siden har freden været truet i Europa. Heldigvis står den vestlige verden sammen om at støtte Ukraine, der kæmper en tapper kamp. Deres kamp for frihed er også vores frihedskamp. Krigen har sat fokus på sårbarheder i Europa og har banet vejen for at gøre os uafhængige af energi for Rusland. Krigen mod Ukraine har også sat skub i fokus på vores egen sikkerhed, og det er glædeligt, at forsvaret nu styrkes med 140 mia. kr. i de kommende år. Danmarks sikkerhed ligger i regi af NATO, og Danmark skal selvfølgelig leve op til sine forpligtelser.

Mellemøsten er igen et brændpunkt. Hamas har uprovokeret angrebet Israel den 7. oktober i år med en helt ubegribelig terror, og Israel har selvfølgelig ret til at forsvare sig og slå igen. Det er ikke for ingenting, at Hamas både er på USA og EU's liste over terrororganisationer. Konflikten har stået på i årtier og finder nok først sin løsning, når det palæstinensiske folk ikke længere er i lommen på Hamas.

I redegørelsen står der lidt om, at vi skal være forberedte på at kunne håndtere en ny migrantkrise, der sætter sammenhængskraften i Europa under pres. Der må virkelig gøres en indsats for, at ustabiliteten i Mellemøsten ikke er med til at øge presset af illegale migranter mod Europa nu, hvor migrantpresset allerede er taget til. Mildt sagt er sammenhængskraften i Europa ikke blot under pres, for der er nogle steder i Europa, hvor den måske allerede er brudt sammen. Kig til Sverige, hvor bydele og områder er ude af myndighedernes kontrol, og hvor bander og klaner regerer gaden. Den illegale immigration i Europa skal stoppes fuldstændig. Ellers ender vi uden sammenhængskraft i Europa.

En overskrift i redegørelsen hedder: Danmarks og Europas indre sikkerhed. Konkret står der lidt om fremmede staters aktiviteter i Danmark, f.eks. spionage. Men indre sikkerhed er også et spørgsmål om sikkerheden i internt i Danmark. Konflikten mellem Israel og Gazastriben har trukket spor til Danmark. Det begyndte hurtigt med blomster, der var lagt ved den israelske ambassade efter Hamas' terrorangreb den 7. oktober, og som blev fjernet i nattens mulm og mørke. Det er usmageligt, og det er uden respekt for ofrene. Siden har danske jøder oplevet en stigende antisemitisme, og mange udsættes for chikane, ikke mindst på de sociale medier. Men der er også set eksempel eksempler på fysisk chikane med hærværk på bl.a gadedøre. Der er også chikane mod nogle journalister, der arbejder med at dække konflikten, og som måske på grund af deres baggrund beskyldes for at være part i sagen. Det er klart over stregen, at man som journalist ikke kan passe sit arbejde uden at skulle svines til på sociale medier eller direkte udsætte for trusler. McDonald’s udsættes også for hærværk, der formentlig kan sættes i forbindelse med konflikten. McDonald’s i Danmark har intet med konflikten at gøre. Det er ikke rimeligt at udsætte virksomheden for hærværk, og det må være yderst ubehageligt for de ansatte.

Jøderne udgør en forholdsvis lille befolkningsgruppe i Danmark, hvorimod her er en stor befolkningsgruppe med baggrund i Mellemøsten. Vi kan se store demonstrationer til støtte for den palæstinensiske sag, og det skal folk selvfølgelig have lov til, men lad det blive ved de fredelige demonstrationer. I Danmark demonstrerer vi stille og roligt, og det skal ikke udvikle sig til mere end det.

Redegørelsen kommer omkring mange emner som f.eks. klima, den grønne omstilling og energi. Det er helt sikkert udmærkede emner, men det er konflikterne mellem Rusland og Ukraine og mellem Israel og Gaza, der er de altoverskyggende emner i den nærmeste fremtid. De konflikter skal håndteres, inden det ender helt galt.

Kl. 14:50

Jeg vil give en bemærkning med på vejen til regeringens finanslovsforslag, hvor man vil styrke udenrigstjenesten og det danske diplomati over de kommende år med 2,6 mia. kr. Målet er, at Danmarks stemme styrkes globalt. Men spørgsmålet er, om det er den rigtige strategi. Danmark og andre vestlige lande har ydet massiv udviklingshjælp til Afrika gennem årtier, og alligevel er det Kina og Rusland, som flere lande vender sig til, fordi Kina og Rusland køber landene og deres stemmer i FN ved at låne dem penge, som efterhånden har gjort landene helt afhængige af Kina og Rusland.

Måske skulle Danmark og resten af den vestlige verden tage ved lære af Kinas politik og gøre lidt af det samme: lån på betingelser af støtte til vestlige værdier frem for bistand uden betingelser. Jeg er selvfølgelig med på, at udenrigsministeren står på mål for sin egen pragmatiske udenrigspolitiske strategi, men det kunne være fint, hvis ministeren har en refleksion over den måde, hvorpå Kina får indflydelse i Afrika, i forhold til den måde, hvorpå de vestlige lande gør.

Det var alt herfra. Tak for ordet.

Kl. 14:51

Anden næstformand (Jeppe Søe):

(Talen er under udarbejdelse)

Kl. 14:52

(Ordfører)

Alexander Ryle (LA):

Tak, formand. Det med at fremlægge en helt ny udenrigspolitisk strategi er jo noget, regeringer gøre med forbløffende tempo i disse år. I 2016 offentliggjorde den daværende Venstreregering sin strategi. Den blev afløst af VLAK-regeringen, der udgav sin nye toårige strategi i 2017 og planmæssigt søsatte den næste i 2019. Så fulgte et regeringsskifte, der forhalede 2021-strategien til 2022, og efter igen og have fået en ny regering har Danmark nu fået en afløser for 2022-strategien her i 2023.

Tidligere strategier har da også vist, at det kan være svært at spå om fremtiden, og at der af og til kan være behov for en ny strategi. 2016-strategien, der udkom i maj måned det år, nævnte ikke sandsynligheden for hverken brexit eller Donald Trumps valgsejr. Ruslands krigserklæring mod Vesten, der afleveredes ved Münchenkonferencen i 2007, fyldte næsten ingenting i de efterfølgende strategier, på trods af at det var kimen til den krig, som i dag udkæmpes i Ukraine. Så sent som i januar 2022 fyldte risikoen for en krig i Europa, der udbrød den efterfølgende måned, intet i strategierne. Og den nyeste udenrigspolitiske strategi, altså den, vi debatterer her i dag, nævner ikke et eneste ord om hverken Israel, Palæstina, Armenien eller Azerbaijan, på trods af at netop de konflikter har fyldt meget i mediebilledet i den seneste tid. Til gengæld står der meget præcist skrevet i forordet til redegørelsen, » ... at vi må forholde os til verden, som den faktisk er: usikker, uforudsigelig og kompliceret. Til tider brutal.« Derudover står der:

»Vi skal føre en ... udenrigspolitik med udgangspunkt i de værdier, vi selv er rundet af. Fordi vi tror på, at demokrati, frihed og menneskerettigheder giver bedre liv uanset hvor i verden, man lever.« 

Det er jo svært at være uenig i.

Når jeg læser redegørelsen, ser jeg gode balancer. Jeg ser en god portion håndfasthed med hensn til liberale, vestlige værdier og principper. Jeg læser strategien som, at vi skal tage udgangspunkt i en udenrigspolitik, hvor vi står fast på vores værdier, bakker op om vores venner og ikke gør knæfald for vores fjender. Så det ikke i strategiens ordlyd, at problemerne kan dukke op; det er der, hvor balancerne bliver skubbet, puffet til og udfordret, at ubalancen kan opstå.

Men det sker selvfølgelig først, når det bliver konkret. Det er, når det, der i strategien kaldes for kampen om indflydelse, kommer til udtryk. Her mener jeg, at det er vigtigt, at den pragmatiske idealisme ikke bliver til det, man på engelsk kalder appeasement, og som man på dansk nok ville kalde forsoningspolitik, hvilket grundlæggende betyder, at vi opgiver vores egne værdier efter andres landes pres, eller at vi giver indrømmelser til antiliberale kræfter ud i verden, uden at der kommer noget igen den anden vej. Det kan f.eks. være, hvis vi imødekommer OIC-kredsen, hvor man taler indigneret imod religiøs forfølgelse og passioneret om respekt for religion, samtidig med at forfølgelsen af ikkemuslimer i de fleste OIC-lande er massiv, eller at vi med åbne øjne indgår aftaler med Kina, selv om vi på forhånd godt ved, at de ingen hensigter har om at overholde de aftaler. Det ses ikke mindst, når det gælder FN's havretskonvention og Det Sydkinesiske Øhav eller løftet om, at Hongkong ville blive administreret ud fra princippet et land, to systemer.

Vi skal ikke føre forsoningspolitik hverken over for OIC, Kina eller nogen andre, og jeg håber, det er sådan, man skal forstå de mange ord, som står i den her strategi, altså at vi fortsætter en udenrigspolitisk linje funderet i de vestlige værdier, men på en dansk facon. For strategien må ikke blive et dokument, hvor der står alt det rigtige, mens vi i praksis gør alt det forkerte. Signalerne til det første er bestemt også til stede i redegørelsen. Tillad mig at fremhæve et par af de punkter, som vi er glade for at se sort på hvidt. Det er, at USA fortsat er vores vigtigste allierede, hvorfor vi skal styrke det transatlantiske bånd, og i forlængelse heraf, at NATO er hjørnestenen for dansk forsvar og sikkerhed, og at Danmark skal leve op til erklæringen om at bidrage med 2 pct. af bnp til NATO. Vi bakker også op om, at Danmark skal bidrage til et styrket EU, f.eks. når det gælder udenrigs- og sikkerhedspolitiske spørgsmål, og at vi fortsat skal støtte Ukraines frihedskamp og landets europæiske integration. Vi bakker op om regeringens konsekvente tone i den krig og ser positivt på formuleringerne i redegørelsen, bl.a. formuleringen:

»Den ukrainske forsvarskamp mod Rusland er også en kamp for Europas frihed, for europæisk sikkerhed og for den globale regelbaserede orden.«

Der står også:» Ukraine hører med i den europæiske familie.« Det synes vi lyder rigtig godt.

Kl. 14:57

Den samme positive klang kan siges om opbakningen til den fortsatte økonomiske støtte, bl.a. gennem den nationale Ukrainefond, og senest også om regeringens udmeldinger i forhold til at støtte Europa-Kommissionens forslag om oprettelse af en Ukrainefacilitet, som skal understøtte genopretningen, genopbygningen og moderniseringen af Ukraine. I forlængelse heraf støtter vi også op om indsatsen for at trække EU's nærområde, f.eks. Moldova, Georgien og landene på Vestbalkan, i en mere europæisk retning. Lige nu forsøger særlig Rusland at modarbejde landenes selvstændighed og europæiske orientering. Derfor er det også positivt, at der i går kom en melding fra Kommissionen om, at flere af landene nu er klar til at blive tilbudt optagelsesforhandlinger i EU.

Vi er enige i, at EU skal være Afrikas foretrukne og tætte samarbejdspartnere gennem øget handel og flere investeringer, og det kunne f.eks. være, at vi skulle kigge lidt på den landbrugsstøtte, vi har i EU, som jo i dag opsætter barrierer for Afrikas handel med netop Europa. Vi ser også i lyset af Sverige og Finlands nye NATO-medlemskab, at det er vigtigt at prioritere et nordisk forsvarssamarbejde og sikkerheden i Østersøregionen samt at styrke relationerne med de baltiske lande, og at strategien i handels- og industripolitikken skal ses i en sammenhæng med udenrigs- og sikkerhedspolitikken. Sidst, men ikke mindst, skal vi i Danmark være forkæmpere for global samhandel, så vi reducerer Danmarks og Europas kritiske afhængigheder og sårbarheder samt sikrer vores handlefrihed ved ikke at lægge alle æg i én kurv.

Så der er mange gode ord i den her redegørelse. Men det er ikke nok, at regeringen formulerer sig flot om den regelbaserede verdensorden, og at magt ikke giver ret, og at vi forsvarer vestlige demokratiske værdier og andet, som vi alle kan blive enige om. Danmark vil igen og igen blive konfronteret med et valg om det belejlige, men uværdige, og det svære, men værdige, og det er netop her, vores udenrigs- og sikkerhedspolitiske strategi skal stå sin prøve.

Så for at opsummere her til sidst: I Liberal Alliance kan vi lide, hvad vi læser, men vi er bekymrede over det, vi endnu ikke har set. Tak for ordet.

Kl. 14:59

Anden næstformand (Jeppe Søe):

Tak til ordføreren fra Liberal Alliance. Den næste ordfører er fru Trine Pertou Mach fra Enhedslisten.

Kl. 14:59

(Ordfører)

Trine Pertou Mach (EL):

Tak for det, og tak til ministeren for redegørelsen og for strategien. Den har vi jo haft lejlighed til at diskutere flere gange, ikke som strategi samlet set, men med de elementer af den, som vi har mødt undervejs de seneste måneder. Redegørelsen afspejler en verden i hastig forandring, men den afspejler også en dansk regering og en dansk udenrigsminister, som har ambitioner om at tage bestik af verden, som den er, nemlig i hastig forandring, og samtidig lægge en tydelig udenrigspolitisk linje for Danmark.

Det er som udgangspunkt en rigtig god ting, også selv om vi i Enhedslisten ikke er enige med regeringen på alle punkter eller i retningen. Med det, at den faktisk gør op med noget, som har fyldt lidt i den tidligere tilgang, og som var, at vi skulle passe lidt på Danmark i en farlig verden, så er der her trods alt ambitioner om, at verden godt kan bruges til noget, og at vi også vil noget med den, og at vi også vil noget med vores udenrigspolitik, som ikke alene pakkes ind i spørgsmål om danskernes tryghed, men som handler om, at Danmark har noget at byde ind med internationalt. Det er en rigtig god ting.

Så det ville være en af de ting, jeg skulle sige, hvis jeg skulle starte med det positive, nemlig at den faktisk har en klar styrke. Den er ikke bange for verden, og den tror på, at Danmark som et lille land faktisk kan noget, hvis vi også lytter til, hvad andre gerne vil med verden, og finder de rigtige alliancepartnere. Den anerkender også, at verden er, som den er, nemlig i hastig forandring og derfor ret uforudsigelig og brutal, men at vi, hvis vi holder vores, hvad kan man sige, kompas højt og gør det klart, tydeligt og konsistent, vil vi faktisk også have muligheden for gennem internationale samarbejder, institutioner og organisationer at påvirke verden i en mere positiv retning, ikke bare for os selv, men også for resten af kloden.

Så er vi, som flere af ordførerne også har været inde på, rigtig glade for, at regeringen og det danske Folketing på intet tidspunkt har vaklet i støtten til Ukraines forsvar mod Ruslands aggressionskrig. En imperialistisk stormagt, som med magt forsøger at sætte sig igennem og gennemtvinge sin vilje, skal mødes, som den er blevet, nemlig med konsistent og konsekvent fordømmelse af krænkelser af folkeretten og krav om ubetinget tilbagetrækning og genopretning af Ukraines nationale suverænitet.

Så er den også blevet mødt ikke bare med ord, men også med regulær militær støtte. Det er vigtigt og godt, at vi på tværs af partierne på Christiansborg har kunnet blive enige om den militære støtte, også den humanitære støtte, og også viljen til at styrke Ukraine i den genopbygning, der kommer på et tidspunkt, herunder at støtte retsforfølgelse af krigsforbrydere og bekæmpelse af korruption.

Det er så også vigtigt at sige, at det militære spor jo på den lange bane ikke kan stå alene. Der bliver brug for et politisk spor, som skal handle om, hvordan krigen får en exit: Hvad er det, der skal komme bagefter, og hvordan kan man lave et politisk spor, hvor man kan løse det og forhandle en fred på plads?

Noget af det, vi måske godt kunne tænke os, og som det kan være svært at skrive i en strategi, men som er noget af det, vi håber regeringen også vil åbne op for nogle refleksioner og overvejelser over, er: Hvordan kunne et sådant politisk spor på vejen til fred se ud? Hvilken rolle kan Danmark spille i en sådan proces? Og hvad kan vi egentlig internationalt understøtte for at lande en fred, der er bæredygtig og varig?

Jeg synes også, det fortjener ros, at udenrigsministeren og Udenrigsministeriet har fået sikret flere midler til diplomatiet i regeringens finanslovsudspil. For hvis man gerne vil være en aktiv spiller på den internationale scene, er de seneste års sparekniv på diplomatiets område virkelig en dum vej at gå; man kan ikke spille med større muskler, hvis man har færre ressourcer at gøre det med.

Når de her ting er sagt, vil jeg alligevel bruge tiden på nogle af de områder, hvor vi i Enhedslisten er mere kritiske og skeptiske over for den kurs, som regeringen udstikker. Det er ikke, fordi det skal være surt og kedeligt, men fordi det jo er der, vi trods alt har noget at debattere. Og der, hvor vi er skeptiske og mere kritiske, er det selvfølgelig, fordi vi politisk er uenige på en række punkter, men også fordi vi synes, at noget af det, der sker, i virkeligheden rent faktisk er kontraproduktivt i forhold til det, man siger man gerne vil med den danske udenrigspolitik og den danske påvirkning af verden.

Det gælder f.eks. det, som er drejningen af dansk udenrigspolitik fra det, der bliver kaldt den værdibaserede udenrigspolitik, til den pragmatiske idealisme. Nu har regeringen siddet i et år, og man må jo spørge sig selv, om den førte politik, som vi har set indtil nu, egentlig fortjener betegnelsen idealisme.

Det gør den på nogle punkter. Men når man vælger at genoptage våbeneksporten til Saudi-Arabien og De Forenede Arabiske Emirater, når man i virkeligheden ender med at trække lidt på skuldrene ad, at 35 kampfly med danskproducerede dele deltager i noget, der formodentlig kan være krigsforbrydelser i Gaza, ikke bare nu, men også tidligere, og når man vælger at besøge det egyptiske diktatur, hvor der er 65.000 politiske fanger, for at fremme dansk erhvervsliv uden at gøre noget synderligt ud af menneskerettighedssituationen i landet, så er det i hvert fald tættere på pragmatismen end på det, som er idealismen i den kurs, som regeringen har lagt for dagen med strategien.

Kl. 15:04

Jeg er ikke, og det ved jeg at udenrigsministeren heller ikke er, tilhænger af, at vi prædiker og holder fanen så højt, at andre mennesker ikke kan være med. Det synes jeg er en utrolig uklog tilgang at have til udenrigspolitik – og til alle mulige andre ting i livets forhold i øvrigt. Men det er ret vigtigt, selv om vi er enige om det, at man husker, at udenrigspolitik også handler om at ændre på ting. Det handler om at vælge, hvad det er, man vil med det kompas, man siger man har, omkring menneskerettigheder, demokrati og retsorden og retsstat. Derfor er det vigtigt, når man taler med regeringer rundtomkring i verden, som nok er autokratiske eller ikkedemokratier, at man husker, at der neden under er en befolkning, som vældig ofte har aktører, vældig ofte har foreninger, organisationer og bevægelser, som tror på de samme værdier, og som kigger til, hvad man fra dansk side gør, og om man er villig til at stille sig på deres side, også selv om deres regeringer ikke repræsenterer de samme værdier.

Så har regeringen en ambition om, at Danmark skal i FN's Sikkerhedsråd i en 2-årig periode fra 2025. På en kampagneside kan man se nogle af de gode ting, Danmark har gjort for FN gennem tiden, og det er jo ikke få. For at få plads i Sikkerhedsrådet skal Danmark have bred opbakning, ikke bare til kandidaturet, men også til rent faktisk at blive valgt, ikke bare i Europa og USA. Og noget af det, som man godt kan frygte en lille smule, er, at Danmark er ved at sætte noget af den goodwill over styr i det globale syd, som vi ellers nyder som lille land – en goodwill, det har taget danske diplomater, danske udsendte, danske politikere, embedsmænd og organisationer mange, mange år at opbygge, lige siden den store afkolonisering i 1950'erne og 1960'erne og frem til i dag. En plads i FN's Sikkerhedsråd forpligter. Det forpligter til, at man konsistent og konsekvent arbejder for fred, international sikkerhed, forebyggelse af konflikter og står på den humanitære folkeret og på folkeretten og internationale regler i al almindelighed. Det er vigtigt at holde fast ved, også når det er svært.

Når regeringen i stadig højere grad – det er ikke kun den nuværende; det gjorde den tidligere desværre også – fokuserer dansk udviklingsbistand på at holde uønskede personer, asylansøgere, ude af Europa, så er det et lille skridt væk fra de langvarige samarbejdspartnere, Danmark har haft i det globale syd, og det er også et lillebitte farvel til små bidder af den opbakning til Danmark, som vi har haft, fordi vi faktisk har ytret os på en måde og handlet derefter. Så de her ligeværdige partnerskaber, som regeringen ønsker, skal jo gerne være ligeværdige partnerskaber med andre end et autoritært styre som det i Rwanda. Det skal jo også gerne være ligeværdige partnerskaber med nogle af de aktører rundtomkring i verden, der deler vores værdier og vores kompas. Og jeg vil gerne gentage, at det her ikke handler om at prædike og sidde så højt i et træ, at ingen kan følge med. Men det handler om at være konsistent og konsekvent på de værdier, vi har, og også turde tale regeringer midt imod, når der er brug for det.

Flere kollegaer har været inde på det forfærdelige terrorangreb, der fandt sted i Israel den 20. oktober i år, da den højreekstreme terrororganisation Hamas gik ind og veritabelt nedslagtede israelere og kidnappede mere end 200 mennesker – noget, der på ingen som helst måde kan forklares eller retfærdiggøres. Den handling er blevet mødt konsistent og konsekvent af fordømmelse, også fra alle her i Folketinget. Der er intet, der kan retfærdiggøre et sådant angreb. Og de tiltag, der er nogle steder omkring i verden, for at sige, at besættelsen er en retfærdiggørelse af det her angreb, har ikke forstået, hvordan man i virkeligheden skal vurdere den slags, nemlig som terror og som den bestialske aktion, det var. Det kan ikke retfærdiggøres. Samtidig er det vigtigt også at huske, at den terror ikke kan retfærdiggøre krigsforbrydelser eller uproportional brug af magt, og det er vigtigt også at kunne stå fast på det. Og det er faktisk sådan, at hvis man har sit kompas i behold og man står på folkeretten, den humanitære folkeret, internationale spilleregler og menneskerettigheder, så er der kun ét sted at stå, nemlig sammen med de civile, hvis liv lige nu bliver taget, fordi der er en overmagt, der bruger sin magt til også at slå civile ihjel i Gaza.

Jeg vil slutte af med at sige, at der er gode og væsentlige punkter i regeringens strategi. Men holdt fast ved, at en global orden hviler på internationale aftaler, folkeret, menneskerettigheder og retsstatsprincipper, uanset hvem vi taler med og hvornår vi taler med dem. Find gode alliancepartnere, så kan man meget bedre, også som et lillebitte land, skabe en bedre verden, ikke bare for sig selv, men for netop verden. Tak.

Kl. 15:09

Anden næstformand (Jeppe Søe):

Hr. Karsten Hønge, Socialistisk Folkeparti.

Kl. 15:09

Karsten Hønge (SF):

Spørgsmålet er: Støtter Enhedslisten et dansk medlemskab af NATO? [Uden for mikrofon]. Støtter man så også, at man betaler det kontingent, som klubben har besluttet der skal betales? Uden her helt at kunne regne ud, hvad ordføreren måtte svare, men hvis nu ordførerens svar er i retning af, at der i dag ikke er et alternativ til NATO, og at man, indtil der er opbygget en ny sikkerhedspolitisk arkitektur, som det så fint hedder, i Europa, så måske midlertidigt ikke kan leve uden det, selv i den situation, som så, kan jeg forstå på det, måske kunne have været et midlertidigt medlemskab af NATO, altså hvis det nu skulle være ordførerens svar, vil man så i den periode betale det kontingent, som medlemsstaterne har besluttet? Eller vil man fra Enhedslistens side bare være med på en badebillet?

Kl. 15:10

Anden næstformand (Jeppe Søe):

Så er det ordføreren.

Kl. 15:10

Trine Pertou Mach (EL):

I betragtning af, at hr. Karsten Hønge havde svært ved at gætte, hvad mit svar ville være, så synes jeg, at hr. Karsten Hønges kendskab til Enhedslistens principprogram er ganske detaljeret. For svaret er netop, at Enhedslisten faktisk stadig væk er stærkt kritiske over for et dansk NATO-medlemskab, men at der i den givne situation, som verden er i, en verden i hastig forandring og med brutale kræfter, der udnytter magt i stedet for at rette sig efter ret, så ikke er et alternativ. Men vi håber på og arbejder for en alternativ sikkerhedspolitisk struktur i Europa. Vi mener ikke, at det der 2-procentskrav er et kontingent, og jeg er godt klar over, at det retorisk fungerer rigtig godt, men det er jo en diskussion, der er pågået siden midten af 00,'erne, hvor meget det var, man skulle betale, og vi køber simpelt hen ikke den præmis.

Kl. 15:11

Anden næstformand (Jeppe Søe):

Hr. Karsten Hønge.

Kl. 15:11

Karsten Hønge (SF):

Jamen jeg synes sådan set, at det er et spændende udgangspunkt, men vi slår nu fast, at Enhedslisten er tilhængere af, at Danmark er i NATO. Men det svarer lidt til, at jeg går ned i min fagforening og siger: Jeg vil gerne være medlem af fagforeningen, for der har vi sådan en fælles beskyttelse; jeg synes bare, I har besluttet noget helt forkert om kontingentet, og jeg vil kun betale det halve. Så siger de andre, at de har besluttet på generalforsamlingen, at det er kontingentet, og så siger jeg bare: Det tror jeg ikke på er det, I har besluttet, og jeg synes, I skal beslutte noget andet, og midlertidigt vil jeg gerne være medlem.

Altså, er det eneste regulære ikke, at man, hvis man, som jeg kan forstå på det, efter hårde processer nu er nået frem til, at man i hvert fald synes, at Danmark midlertidigt skal være medlem af NATO, så i hvert fald i den periode, hvor man er medlem, også betaler det, som man har besluttet skal være billetten for at være med? Eller er det bare sådan, at man gerne vil have det hele for det halve?

Kl. 15:12

Anden næstformand (Jeppe Søe):

Ordføreren.

Kl. 15:12

Trine Pertou Mach (EL):

Tak. Først vil jeg sige, at jeg tror, det er en god idé for hr. Karsten Hønge at gå tilbage og læse lidt på, hvordan NATO har udviklet sig, og hvad strukturerne er omkring det, sammenlignet med en fagforening, og man vil nok opdage, at fagforeningen ligger tættere på hr. Karsten Hønges hjerte i forhold til organisering.

Når det så er sagt, vil jeg sige: Nej, ordføreren kan ikke konkludere, at Enhedslisten er tilhængere af et dansk medlemskab af NATO. Vi er stærkt kritiske over for det, men vi erkender også, at det er den sikkerhedsorden, der er lige nu, og hvor det giver mening for Danmark at være, samtidig med at vi jo arbejder på og håber på at få flere gode venstreorienterede kræfter med til at skabe en sikkerhedsarkitektur, som i virkeligheden hviler mere på forsvar og fælles sikkerhed end angrebskrige.

Kl. 15:12

Anden næstformand (Jeppe Søe):

Hr. Lars Boje Mathiesen, uden for grupperne.

Kl. 15:12

Lars Boje Mathiesen (UFG):

Det kan godt være, at Enhedslisten var imod, men det var jo under Thorning, som Enhedslisten var parlamentarisk grundlag for, at man i 2014 lavede den aftale om, at man skulle bidrage med de 2 pct.

Jeg kunne godt tænke mig at spørge ordføreren om noget: Tror ordføreren, at palæstinenserne, som bor i Gaza, nogen sinde kan blive frie, få et bedre samfund, få en bedre struktur dernede, hvis Hamas stadig væk findes på jordens overflade og Hamas stadig væk er styrende i Gaza? Eller er det en betingelse, er det en forudsætning, at Hamas bliver fjernet fra magten i Gazastriben, for at det palæstinensiske folk kan få en opblomstring dernede?

Kl. 15:13

Anden næstformand (Jeppe Søe):

Ordføreren.

Kl. 15:13

Trine Pertou Mach (EL):

Jeg ved ikke, hvor meget hr. Lars Boje Mathiesen husker fra Thorningregeringen. Det er jo rigtigt, at man som parlamentarisk grundlag har en vis mængde indflydelse på en regering. Der er også steder, hvor man som parlamentarisk grundlag kan være uenig med den regering, man er parlamentarisk grundlag for, og Enhedslisten har aldrig syntes, at det var en god idé med den oprustning, der er i gang, inklusive det 2-procentsmål, som NATO har.

Så til spørgsmålet om Hamas som en aktør i Palæstina: Jeg har intet tilovers for højreekstreme terrororganisationer, om det er Hamas, Islamisk Jihad eller nogen andre, og jeg mener ikke, at de gør noget som helst godt for udviklingen af et demokrati eller udviklingen af rettigheder. Jeg tror til gengæld også, at det, der er vigtigt at forstå, er, at hvis man skal skabe varig fred mellem Israel og palæstinenserne, kræver det det, der er virkelig svært, nemlig fredsforhandlinger, der leder frem til en tostatsløsning eller en statslig løsning, hvor alle har lige rettigheder.

Kl. 15:14

Anden næstformand (Jeppe Søe):

Hr. Lars Boje Mathiesen.

Kl. 15:14

Lars Boje Mathiesen (UFG):

Jo, jeg husker tydeligt, hvordan Enhedslisten sprang rundt under Thorningregeringen. Mit spørgsmål er så: Hvem skal de så forhandle med? Hvis det ikke er Hams og Enhedslisten er enig i, at Hamas skal fjernes i Gaza, må jeg også gå ud fra, at man støtter den aktion, at Hamas bliver fjernet. For alternativet er, at man ikke fjerner Hamas og Israel stopper op nu, trækker sig tilbage, og så kan jeg garantere ordføreren for, at så er Hamas stadig væk ved magten, og så bliver der ikke nogen forhandling for det palæstinensiske folk. Så hvad er Enhedslistens løsning på det, hvis Israel skal stoppe op og trække sig tilbage og Hamas ikke skal blive fjernet? Hvad er så løsningen?

Kl. 15:15

Anden næstformand (Jeppe Søe):

Ordføreren.

Kl. 15:15

Trine Pertou Mach (EL):

Forudsætningen for Israels sikkerhed er, at palæstinenserne også kan føle sig sikre, og det gælder også den omvendte vej. Der er kun ét svar på det her, og det er det lange, seje træk for en løsning, hvor både israelere og palæstinensere kan nyde rettigheder og sikkerhed inden for de grænser, de har.

Kl. 15:15

Anden næstformand (Jeppe Søe):

Så er det hr. Michael Aaastrup Jensen, Venstre.

Kl. 15:15

Michael Aastrup Jensen (V):

Tusind tak for det. Enhedslisten siger mange gange den »højreekstreme terrororganisation« Hamas. Hvorfor i alverden er Hamas en højreekstrem terrororganisation? Jeg ved godt, de er en islamisk terrororganisation. Jeg ved også godt, at det er en ekstrem terrororganisation, men hvorfor begynde at blande, skal vi sige normale politiske begreber ind i en så ekstrem islamisk terrororganisation, som Hamas er? Ikke mindst set i lyset af, at så vidt jeg ved, er der ingen – som i ingen – partier i verden på højrefløjen, som støtter Hamas. Men det samme kan jeg desværre ikke sige i forhold til venstrefløjen i verden, så hvorfor skulle Hamas lige pludselig være en højreorienteret terrororganisation i Enhedslistens øjne?

Kl. 15:16

Anden næstformand (Jeppe Søe):

Ordføreren.

Kl. 15:16

Trine Pertou Mach (EL):

Hvis vi kigger på Hamas' ideologi, er der elementer af det, som kan genkendes fra højreradikale kræfter rundtomkring i verden. Så er det rigtigt, at den religion, der er dominerede, er islam. Andre steder er det andre religioner. Når det så er sagt, vil jeg sige, måske lidt som et modsvar til hr. Michael Aastrup Jensen, at vi nogle gange lidt glemmer, at den regering, der er i Israel, jo også har meget højreekstreme kræfter i sig. Og jeg ville aldrig nogen sinde drømme om at pålægge hr. Michael Aastrup Jensen at stå til ansvar for den racisme, der ligger der. Derfor handler det her ikke om at placere ansvaret for Hamas eller Hamas' ideologi i nærheden af hr. Michael Aastrup Jensen. Men i en palæstinensisk kontekst er Hamas en højreekstrem islamistisk terrororganisation.

Kl. 15:17

Anden næstformand (Jeppe Søe):

Hr. Michael Aastrup Jensen.

Kl. 15:17

Michael Aastrup Jensen (V):

Det er jo altså ikke mig eller Venstre eller regeringen, som er begyndt at sige, at Hamas skulle være venstrefløj, højrefløj eller noget andet. Vi kalder bare Hamas det, det er, nemlig en terrororganisation, og jeg synes, det er forkert, at man begynder at prøve at sætte et eller andet politisk begreb på Hamas som en terrororganisation. Jeg synes helt ærligt heller ikke, vi fik et svar på, hvad det var, der skulle gøre den til noget højreekstremt. Min lille appel er bare, at vi ikke begynder at blande, skal vi sige klassiske politiske begreber ind i en terrororganisation, for det mener jeg ærlig talt ikke hører hjemme i forhold til det, de står for.

Kl. 15:17

Anden næstformand (Jeppe Søe):

Ordføreren.

Kl. 15:17

Trine Pertou Mach (EL):

Den må vi tage over kaffen. Jeg vil gerne udlægge, hvorfor jeg mener, det er sådan. Det kan jeg ikke gøre på 24-25 sekunder.

Kl. 15:17

Anden næstformand (Jeppe Søe):

Så er det hr. Sjúrður Skaale fra Javnaðarflokkurin.

Kl. 15:17

Sjúrður Skaale (JF):

Tak for en idealistisk og realistisk tale. Den var fin, synes jeg. Enhedslisten siger ofte, at vi skal stille os på de civiles side. Det er jo nemt at sige, men det er utrolig svært at fremme i virkeligheden, når en dødskult som Hamas gemmer sig blandt civile, bag civile. Hvis man siger, at man stiller sig på de civiles side, når en dødskult som Hamas bygger et hovedkvarter under et hospital, er det den djævelske fælde, som Hamas sætter for alle, for så stiller man sig indirekte på terroristernes side. Kan ordføreren sige lidt om det dilemma, man står i, altså det dilemma, der ligger i, at det ikke er så enkelt at stille sig på de civiles side?

Kl. 15:18

Anden næstformand (Jeppe Søe):

Ordføreren.

Kl. 15:18

Trine Pertou Mach (EL):

Jeg mener ikke, at man stiller sig på en terrororganisations side, fordi man stiller sig på civiles side. Tværtimod er det, det handler om, at også i det modsvar, der skal være fra Israel, som Israel er i gang med at gennemføre, skal man overholde krigens love. Det kan man ikke hæve sig over. Og krigens love er altså beskyttelse af civile, at man agerer proportionalt og i tråd med og i overensstemmelse med den humanitære folkeret.

Kl. 15:19

Anden næstformand (Jeppe Søe):

Hr. Sjúrður Skaale.

Kl. 15:19

Sjúrður Skaale (JF):

Men vil ordføreren ikke vedkende sig, at det er umuligt, at det er fuldstændig matematisk umuligt at ramme den her dødskult uden at ramme civile, når dødskulten gemmer sig blandt civile og bag civile og under f.eks. hospitaler?

Kl. 15:19

Anden næstformand (Jeppe Søe):

Ordføreren.

Kl. 15:19

Trine Pertou Mach (EL):

Det er helt sikkert utrolig svært i et af verdens mest tætbefolkede landområder, hvor der i øvrigt ikke er egen kontrol over grænserne og dermed heller ikke mulighed for at komme derfra. Jeg synes, at problemet er, at det modsvar, Israel laver lige nu i Gaza, er ude af proportioner, og antallet af civile dødsofre er alt, alt for højt, og jeg appellerer til, at vi også fra Danmarks side sætter os i spidsen for, at der bliver indgået en øjeblikkelig våbenhvile.

Kl. 15:19

Anden næstformand (Jeppe Søe):

Så er det hr. Kim Edberg Andersen, Nye Borgerlige.

Kl. 15:19

Kim Edberg Andersen (NB):

Når Enhedslisten kører sig ud i det, kan jeg godt se, det er svært. For Enhedslisten har mig bekendt været stor fortaler for det palæstinensiske selvstyre, også mens det blev ledet af Hamas, som blev valgt dernede. Og der har Enhedslisten jo sagt, at palæstinenserne skal søge ly, og Israel har lavet nogle bebyggelser og sådan noget, og der har Enhedslisten været ude at sige, at det også er for galt. Og nu står Enhedslisten selvfølgelig der, hvor man ligger, som man har redt, og så er det selvfølgelig svært. Men vil Enhedslisten ikke bare lige entydigt sige, at den eneste chance for, at det her nogen sinde bliver fredeligt, og at vi muligvis får en tostatsløsning, er, at israelerne sikrer, at Hamas ikke længere er en magtfaktor i Gazastriben? For virkeligheden er jo, at hvis vi stopper al intervention fra israelernes side, som Enhedslisten taler om, så vil Hamas jo igen være ved magten. Altså, nu kan vi tale om terrorangrebet, men de har jo sendt raketter ind i faste intervaller på lige klokkeslæt i årtier. Det er jo frygteligt, og vi er jo enige med Enhedslisten i, at det er frygteligt med alle civile ofre. Men er det ikke bare at gemme sig og sige, at krigens love gælder for israelere, men ikke for palæstinensere?

Kl. 15:21

Anden næstformand (Jeppe Søe):

Ordføreren.

Kl. 15:21

Trine Pertou Mach (EL):

Jeg tror, at man må konstatere, at den eneste måde at skabe en varig fred for israelere og palæstinensere er ved at sikre lige rettigheder og frihed til begge befolkninger. Det vil sige, at det er i konfliktens kerne, at man skal finde konfliktens løsning, nemlig med oprettelsen af en selvstændig palæstinensisk stat side om side med staten Israel.

Kl. 15:21

Anden næstformand (Jeppe Søe):

Hr. Kim Edberg Andersen.

Kl. 15:21

Kim Edberg Andersen (NB):

Jeg kan være enig i det, og jeg tror da også, at der er mange af befolkningsgrupperne dernede, som egentlig godt kunne sameksistere. Men jeg er uenig, i forhold til hvad kernen er, for kernen er at Enhedslisten siger, at Israel skal sørge for en varig fred med en organisation, som dybest set har ét formål, nemlig at staten Israel ikke skal eksistere. Og derfor bliver Enhedslisten også nødt til et eller andet sted at erkende noget, hvis der skal være en varig fred – og det er jeg enig i at der skal, og en tostatsløsning er også en god ting. Men er virkeligheden ikke, at palæstinenserne har spændt ben for sig selv ved at sætte en terrororganisation som Hamas i front for landet, og at palæstinenserne derved også har valgt, med et flertal, at sætte nogle ind, som umiddelbart kun har et ønske i verden, nemlig at staten Israel skal fjernes fra jordens overflade?

Kl. 15:22

Anden næstformand (Jeppe Søe):

Ordføreren.

Kl. 15:22

Trine Pertou Mach (EL):

Jeg er nødt til at holde fast i det, som er det komplicerede svar, men som er det eneste varige svar på den konflikt, og det er en ophævelse af besættelsen og af bosættelserne og en sikring af frihed og rettigheder til palæstinenserne i en stat side om side med staten Israel. Det kan godt være, at det er kompliceret, men det er der, hvor den varige løsning på det, der sker, skal findes.

Kl. 15:22

Anden næstformand (Jeppe Søe):

Hr. Jesper Petersen, Socialdemokratiet.

Kl. 15:22

Jesper Petersen (S):

Tak for det. Jeg synes, at Enhedslistens bevægelse i holdningen til NATO, som jeg også har registreret, er positiv. Jeg synes, man burde tage skridtet fuldt og klart og ikke lave alle de der lidt mærkelige mellemregninger, som bliver lidt fjollede, og også være med til at løfte den finansieringsopgave, der er. Men faktisk er det jo positivt, at Enhedslisten er i bevægelse.

Der er en diskussion, vi har haft hernede i Folketingssalen, efterfølgende Ruslands angreb på Ukraine, der har handlet om at hjælpe de baltiske lande med at betrygge deres befolkning i, at NATO faktisk stod sammen med dem over for den nabo, de naturligt nok er bange for, og hvor Enhedslisten ikke bakkede op om at udsende danske soldater – soldater, der jo nu er i Letland og kommer til at være der. Det har været lidt uklart, hvor Enhedslisten egentlig stod, og om man havde skiftet mening, og jeg vil godt benytte lejligheden her til at give muligheden for at sige klart, om man i dag har skiftet mening og bakker op om udsendelsen af de soldater til balternes gavn.

Kl. 15:23

Anden næstformand (Jeppe Søe):

Ordføreren.

Kl. 15:23

Trine Pertou Mach (EL):

Tak, og også tak for betegnelsen fjollet om den politik, hvor Socialdemokraterne og Enhedslisten er uenige. Alle de her gode råd om Enhedslistens NATO-politik vil jeg tage med tilbage til gruppen, så tager vi en diskussion om det, og så kan vi jo vende tilbage til det.

Jeg synes i virkeligheden, at vi er landet et meget godt sted, nemlig på et sted, hvor vi forholder os kritisk til en militæralliance, som jo i virkeligheden har haft meget stærkt fokus på angrebskrige, mere end på det modsatte. Samtidig erkender vi også, at den sikkerhedspolitiske situation er, som den er, og at man har brug for alliancepartnere. Det, at vi så har en vision om, at den alliance kan se anderledes ud og kan agere på en anden måde, er muligvis et sted, vi så er uenige, men det er ikke desto mindre den politik, vi har.

Med hensyn til det med Baltikum, som ordføreren spørger ind til, står vi samme sted, som vi gjorde, dengang der blev stemt om det første gang. Det var i sidste folketingsperiode, men som ordføreren ved, har vi stadig væk den samme holdning til det.

Kl. 15:24

Anden næstformand (Jeppe Søe):

Hr. Jesper Petersen.

Kl. 15:24

Jesper Petersen (S):

Det kan også godt være, det var et forkert ordvalg. Det, jeg bare mener, er, at alle realiteterne jo siger, at der ikke er den vej. Man må ligesom beslutte sig for, om man bakker op om, at vi er i NATO, og dermed også bakker op om, at vi bidrager med det, vi så bør, eller om man ikke gør.

Men det andet var jo dagens sådan konkrete hovedpointe, og jeg vil bare sige, at det så egentlig ærgrer mig. Jeg synes, de soldater løser en vigtig opgave, og jeg kan også godt forstå, at balterne gerne vil have, at vi faktisk viser, at vi er der for dem. Jeg har svært ved at forstå, at Enhedslisten ikke bakker op om den indsats, Danmark leverer der.

Kl. 15:25

Anden næstformand (Jeppe Søe):

Ordføreren.

Kl. 15:25

Trine Pertou Mach (EL):

Altså, for at sige det ganske kort, fordi der ikke er så lang tid at svare i i den her runde, var det jo, fordi Enhedslisten ikke ønskede at bidrage til noget, som vi frygtede kunne tolkes som en eskalation af en i forvejen ustabil konflikt. Det var den ene ting.

Med hensyn til det her med, at det ikke kan være anderledes, og at der ikke findes andre ordninger, vil jeg sige, at her om 5 minutter skal jeg sammen nordiske venstrefløjspartier lede en workshop, som netop skal handle om, hvad venstrefløjen i Norden kan i NATO, og hvad det er, vi kunne forestille os for en anden form for sikkerhedsstruktur. Så der er masser af gode kræfter, ikke bare i Danmark, men jo også i Norden i det hele taget, som i virkeligheden har håbet om, at man kan skabe en international sikkerhedsalliance, der ser anderledes ud end det NATO, vi har i dag.

Kl. 15:26

Anden næstformand (Jeppe Søe):

Dermed tak til ordføreren for Enhedslisten. Næste ordfører er hr. Christian Friis Bach, Radikale Venstre.

Kl. 15:26

(Ordfører)

Christian Friis Bach (RV):

Tak for det, og tak til udenrigsministeren for en, synes jeg, virkelig god redegørelse, som vi kan tilslutte os. Der er virkelig mange gode afsnit: den fortsat stærke støtte til Ukraine, et stærkere EU, globale og ligeværdige partnerskaber, en klar støtte til multilateralismen og den regelbaserede verdensorden, en stærk klimaindsats, fokus på samfundssikkerhed og energisikkerhed. Det er godt, det er faktisk rigtig godt, men derfor kan det selvfølgelig godt blive endnu bedre.

Jeg er glad for at se den stærke placering, som menneskerettighederne faktisk har fået. Jeg ville gerne have haft dem med og vi ville gerne have haft dem med i pejlemærkerne også, for menneskerettighederne er under pres i store dele af verden, og her skal Danmark gå forrest.

Men jeg vil gerne sige lidt om tilgangen til menneskerettighederne, for der, hvor det foldes ud, kommer fokus til at være på de civile og de politiske rettigheder, og det, at vi netop anskuer menneskerettighederne ud fra de civile og politiske rettigheder, er faktisk kimen til den manglende ligeværdighed, som mange lande føler at de oplever. For vi kommer med de løftede fingre om demokrati og ytringsfrihed, mens det centrale for mange lande er at få børnene i skole, eller at borgerne kan komme til lægen, eller at de kan få børnepenge og de ældre kan få folkepension.

Derfor er det vigtigt, når vi arbejder med menneskerettighederne, at vi ser dem helt i tråd med det, verdens lande besluttede på verdenskonferencen om menneskerettigheder i Wien i 1993, nemlig at menneskerettighederne er ligeværdige, sammenhængende, udelelige. Retten til mad er ligestillet med retten til at kunne ytre sig, og det er svært at bruge ytringsfriheden fuldt ud, hvis man ikke har været i skole. Så vi skal stå fast på vores værdier, men vi skal møde landene der, hvor de er.

Det hænger også sammen med indsatsen mod migration, som jo nævnes, for studier viser, at det ofte er, når skolerne ikke fungerer, når sundhedsvæsenet svigter, at mennesker bevæger sig videre på jagt efter en bedre fremtid. Hvis der er en god skole, eller hvis familierne hver måned får en check med børnepenge, er man mindre tilbøjelig til at drage mod Europa. Så skolebøger og børnepenge er mere effektivt end grænsebomme, når det gælder migration.

Derfor er det også ærgerligt, at redegørelsen ikke på et eneste tidspunkt nævner verdensmålene, endda i de her lande, hvor vi markerer, at vi er halvvejs, og at der nu kun er 7 år igen. For mens menneskerettighederne er en stærk vision, er verdensmålene jo en plan. Det er en plan, som gør en forskel for det enkelte menneske, uanset om det er borgere i Danmark, der føler sig diskrimineret, eller det er de fattigste flygtningebørn i DR Congo, og den plan skal vi fortsat ihærdigt arbejde på, og den skulle have været nævnt i redegørelsen.

Jeg vil også bemærke, at samarbejdet med virksomhederne står stærkt. Det støtter jeg. Men civilsamfundet nævnes kun som et instrument for at dæmme op for russisk propaganda og til at bidrage til digitaliseringen, men civilsamfundet er langt mere end det. Civilsamfundet er afgørende for opbygningen af samfund, for skabelsen af social kapital, for demokrati, for tillid, for normer, for ansvarlighed over for regeringer, og jeg vil gerne opfordre udenrigsministeren til at læse bogen »Making Democracy Work« af Robert Putnam. Det er en gammel bog, men den handler om, hvordan civilsamfundet er afgørende for at opbygge den sociale kapital, der holder vores samfund sammen. Derudover er det ofte civilsamfundet, der står forrest i kampen for menneskerettighederne, og derfor havde vi gerne set, at civilsamfundet havde stået stærkere i redegørelsen.

Det er godt at se den klare og stærke støtte til EU. Vi ønsker et stærkere EU, men jeg mangler lidt bemærkninger om retsforbeholdet. For når redegørelsen nævner behovet for at bekæmpe kriminalitet gennem effektivt politi- og efterretningsarbejde, og at vi skal håndtere migrationen, så står retsforbeholdet i stigende grad i vejen, og det vil komme under yderligere pres i de kommende år, og det vil stå i vejen for, at Danmark netop kan bidrage til et stærkere EU.

EU-udvidelsen kunne også have fået en endnu mere markant placering, men måske skyldes det blot, at det går meget stærkt. Vi har i Europa hårdt brug for, at de forhandlinger går endnu hurtigere. Vi skal stå sammen med de nabolande, som gerne vil stå sammen med os, og det er jo opmuntrende at se blot i går, at vores nabolande Ukraine, Moldova knokler og nærmer sig. De er ved at være klar, men vi skal være klar i EU, og vi skal gøre mere, og det skal gå hurtigere.

Jeg vil gerne notere en lille nuance i beskrivelsen af, hvordan Danmark i højere grad skal tage hånd om vores fælles sikkerhed og løfte vores del af ansvaret, for i redegørelsen står der nemlig, at det navnlig gælder i vores nærområde i Baltikum og Østersøregionen, i Østeuropa, og så står der: samt i Arktis og Nordatlanten. Den sætning ville vi gerne have vendt lidt om, for vi mener, at Arktis bør stå øverst, også i takt med at Finland og Sverige kommer med i NATO og i stigende grad kan håndtere sikkerheden i Østersøen. Vi skal styrke det nordiske samarbejde om sikkerhed og forsvar, og Danmark har markante mangler og et stort ansvar for at gøre mere i det arktiske område.

Kl. 15:31

Til sidst vil jeg tale om Palæstina og Israel. Det er jo af gode grunde ikke dækket af redegørelsen. Vi skal på det skarpeste fordømme det brutale terrorangreb. Vi skal klart og tydeligt markere, at Israel har ret til at forsvare sig, men vi skal også tage samtalen om, hvorvidt den voldsomme krig, vi ser lige nu, er det bedste forsvar, eller om de markante civile lidelser og tab, herunder flere tusind børn, vil føre til yderligere had og hævn og usikkerhed, også for Israel.

Vi skal tage samtalen om vigtigheden af at forsvare os med alt det, vi tror på og har kæmpet for: retsstaten, menneskerettighederne, folkeretten, og om, om ikke det var et bedre forsvar at identificere, sanktionere og retsforfølge hver eneste Hamaskriger og -leder, som var ansvarlig for angrebet, selv om det vil tage tid, og forsvare os med retsstaten, domstolen, love lavet af demokratiske samfund. Det forsvar tror jeg er det bedste forsvar over for ekstremisme.

Vi så i Afghanistan, hvordan vi igennem 20 år bombede og bevægelsen kun voksede sig stærkere. Men tog vi den tilgang, kunne vi også danne bro nu til de mange palæstinensere og palæstinensiske organisationer, som også kæmper for demokratiet, for menneskerettighederne, for retsstaten og kæmper imod den formørkede ideologi, som Hamas står for. Derfor skal vi også gøre alt, hvad vi kan, for at stoppe konflikten, før tabene bliver endnu større, før hadet og hævnen bliver endnu voldsommere, og vi vil igen opfordre regeringen og udenrigsministeren til at gå forrest i kravet om våbenhvile, ikke kun en pause, for en pause forudskikker jo, at krigen kommer til at fortsætte, mens en våbenhvile er det første skridt på vejen mod en fred.

Også af de her grunde er det afgørende, at vi dokumenterer og monitorerer menneskerettighederne. Som FN's højkommissær for menneskerettigheder sagde det: I går er terrorangrebet af Hamas, gidslerne entydige og brutale krigsforbrydelser og krænkelser, og de skal stilles til ansvar. Men vi må også lytte til højkommissæren, FN-organisationer, internationale organisationer, når de peger på mulige krigsforbrydelser og krænkelser af folkeretten fra Israel. Danmark har historisk og senest i Ukraine gået forrest, når det handler om at dokumentere og monitorere mulige krigsforbrydelser og krænkelser af folkeretten og menneskerettighederne, og det skal vi også gøre i den nuværende konflikt. Det skal vi også gøre i Mellemøsten.

Og så er det, at Israel og Palæstina ikke er nævnt i redegørelsen, jo på mange måder til at forklare, men på andre måder også en påmindelse om, at vi aldrig igen må glemme at engagere os i at skabe en varig og bæredygtig tostatsløsning med sikkerhedsgarantier for Israel, en sammenhængende og levedygtig palæstinensisk stat, en delt hovedstad, en løsning for de palæstinensiske flygtninge, og her håber vi, at Danmark og regeringen vil gøre alt, hvad de kan. Tak for ordet.

Kl. 15:35

Anden næstformand (Jeppe Søe):

Hr. Karsten Hønge, Socialistisk Folkeparti.

Kl. 15:35

Karsten Hønge (SF):

Vi har tidligere i dag diskuteret forskellen mellem en humanitær pause og en egentlig våbenhvile, og nu rejste hr. Christian Friis Bach her i talen igen et ønske om en våbenhvile. Jeg ved slet ikke, om vi er uenige, men jeg vil bare godt lige spørge lidt mere ind til det. Hvordan ser hr. Christian Friis Bach en mulig våbenhvile? Er det en opfordring til Israel om at indgå en våbenhvile, uden at man f.eks. har fået gidslerne hjem? Hvad er overvejelserne om, at en egentlig våbenhvile ville betyde, at Hamas kan stabilisere sig igen og slå hårdt tilbage?

Altså, vil ordføreren lige gå lidt nærmere ind i det? Det lyder umiddelbart svært ikke at være tilhænger af en våbenhvile, når vi kan se de dramatiske omkostninger, det har, men er det så enkelt?

Kl. 15:36

Anden næstformand (Jeppe Søe):

Ordføreren.

Kl. 15:36

Christian Friis Bach (RV):

Det skal være en våbenhvile, der er garanteret af alle de parter, som vi jo normalt står sammen med, fra FN og USA til de arabiske lande, som bør stå bag den og gå ind og engagere sig meget markant i den. Jeg er jo nervøs for, at de fortsatte kamphandlinger desværre betyder, at gidslerne ikke kommer hjem, at de kommer i fare, at de bliver slået ihjel – enten som led i kamphandlingerne eller som en brutal hævn fra Hamas' side.

Jeg noterer mig, at udenrigsministeren jo faktisk har markeret, at hvis der havde stået Hamas og gidsler i erklæringen fra FN's Generalforsamling, så havde Danmark stemt for, og den erklæring siger meget tydeligt: en våbenhvile på vej mod fred. Og det håber vi Danmark vil stå fast på.

Kl. 15:37

Anden næstformand (Jeppe Søe):

Hr. Karsten Hønge.

Kl. 15:37

Karsten Hønge (SF):

Ja, og vores diskussion her skal heller ikke tages som udtryk for, at jeg ikke synes, at en våbenhvile kunne være et af de redskaber, der skal være. Jeg synes bare, at vi bliver nødt til lige at gå ned i det og se, hvad konsekvenserne af den så er.

For det er jo ret klart med nogle af de ting, som hr. Christian Friis Bach nævner, bl.a. at de arabiske lande skal med i den, men opfordrer hr. Christian Friis Bach eksempelvis Israel til at indgå en våbenhvile, uden at man har fået gidslerne hjem? Og hvilke overvejelser har man om, at Hamas vil bruge sådan en situation med en egentlig våbenhvile til at stabilisere sig selv, for at de bliver i stand til at slå hårdt igen på et senere tidspunkt? Er det ikke mest realistisk i øjeblikket at sige, at vi kan få en humanitær pause og en korridor ind, så man kan afhjælpe de værste civile lidelser?

Kl. 15:37

Anden næstformand (Jeppe Søe):

Ordføreren.

Kl. 15:37

Christian Friis Bach (RV):

Jeg tror desværre ikke, at de fortsatte krigshandlinger vil føre til, at vi får gidslerne hjem. Det er det, jeg er stærkt bekymret for, og det er jeg også på linje med mange af de forældre eller familier, som har gidsler inde i Gaza. For det vil føre til en yderligere forråelse, hævn og hadtørst fra Hamas' side, som kan sætte gidslernes liv i fare.

Derfor tror jeg og støtter vi, også af hensyn til gidslerne, at en våbenhvile skal indgås øjeblikkelig som vej mod fred og som vej mod, at Hamas bliver stillet til ansvar for hver eneste Hamaskriger og -leder, der har deltaget i terrorangrebet.

Kl. 15:38

Anden næstformand (Jeppe Søe):

Hr. Kim Edberg Andersen, Nye Borgerlige.

Kl. 15:38

Kim Edberg Andersen (NB):

Man bliver jo ikke længere overrasket over den der helt essentielle blåøjede tilgang, Radikale Venstre altid har til verden. Hamas gik fra at være overfaldsmænd til at blive ofre inden for 24 timer, for tilsyneladende kom det fuldstændig bag på dem, at israelerne ville kæmpe tilbage, hvis de blev overfaldet i et kæmpemæssigt terrorangreb, hvor hundredvis af mennesker blev taget til fange. Og nu står Radikale Venstre så og siger, at nu skal vi have en våbenhvile. Men virkeligheden er jo, at der var våbenhvile, lige indtil de overfaldt Israel. Vi bliver nødt til at finde en anden løsning, og den kan jo være, at israelerne får lov til at forsvare sig selv for, som de selv siger, at få fjernet Hamas. At Hamas så gemmer sig under hospitaler eller bag ved menneskelige skjolde, gør jo så, at det bliver en forfærdelig situation, men det ville jo klæde Radikale Venstre at have fokus på, at Hamas måske smed våbnene, gik ud med hænderne over hovedet og overgav sig, i stedet for at det er Israelerne, der skal give køb på deres frihed. Vil hr. Christian Friis Bach ikke lige fortælle, hvorfor det er palæstinenserne og Hamas, der er offeret i den her situation?

Kl. 15:39

Anden næstformand (Jeppe Søe):

Ordføreren.

Kl. 15:39

Christian Friis Bach (RV):

Tak for det. Vi bombede en ekstremistisk bevægelse i Afghanistan i 20 år, og den voksede sig kun stærkere, i takt med at de civile tab voksede. Der er 3.000 børn, der er blevet slået ihjel i Gaza, og tænker ordføreren, at deres fædre, deres brødre, deres fætre vil melde sig i fredens tjeneste, eller frygter ordføreren, at de vil melde sig med fornyet had og hævn? Jeg frygter det sidste, og jeg deler faktisk den frygt lidt med udenrigsministeren. Uden at lægge udenrigsministeren ord i munden, udtrykte udenrigsministeren på samrådet, vi havde, en bekymring for, om vi kommer til at nære den ekstremistiske ideologi, som Hamas står for. Jeg citerer: Vi løber en risiko for radikalisering og splittelse, ikke bare i regionen, men i verden. Og den risiko tager jeg alvorligt, og derfor ønsker jeg en våbenhvile.

Kl. 15:40

Anden næstformand (Jeppe Søe):

Hr. Kim Edberg Andersen.

Kl. 15:40

Kim Edberg Andersen (NB):

Jeg tager det bestemt også alvorligt. Men jeg bliver bare nødt til at sige, at hver eneste gang Vesten og vestlige værdier har bukket nakken for det, får vi betonkugler ude foran eller skilte med mindesmærker længere henne i salen. Radikale Venstre siger endnu en gang, at vi skal bukke nakken for den voldsparate og for voldsmandens veto. Vi skal bare lige huske, og vi bliver nødt til at huske, at det altså ikke er israelerne, der startede det her. Israelerne føler, at de skal forsvare sig selv. Jeg bliver også bare sådan helt lavpraktisk nødt til at komme til den konklusion, at israelerne nok kommer til at være forholdsvis ligeglade med, hvad vi står og siger eller ønsker heroppefra. De er desværre igennem næste 80 år blevet angrebet, og de har bare lyst til at få fred, og nu gør de det på en måde, som jeg er fuldstændig enig med ordføreren i kommer til at få nogle uskyldige ofre, og det er forfærdeligt.

Kl. 15:41

Anden næstformand (Jeppe Søe):

Ordføreren.

Kl. 15:41

Christian Friis Bach (RV):

Jeg har ikke sagt, at vi skal bukke nakken. Jeg har bare sagt, at vi skal kæmpe med det vigtigste, vi har, og det er vores demokrati, det er retsstaten, det er menneskerettighederne, det er folkeretten. Det er det, vi skal kæmpe med. Det tror jeg faktisk vil styrke os i kampen mod ekstremismen langt mere end kugler, bomber og krig og kaos, fordi vi så netop kan række ud til de mange palæstinensere, som vil noget andet end det, Hamas står for. Og de er det, og jeg har været der, og jeg har rejst i Gaza flere gange og på Vestbredden, og de er der, og de vil noget andet end det, Hamas står for, men lige nu skubber vi dem fra os, og jeg vil gerne have dem med os.

Kl. 15:42

Anden næstformand (Jeppe Søe):

Hr. Lars Boje Mathiesen, uden for grupperne.

Kl. 15:42

Lars Boje Mathiesen (UFG):

Man kan ikke forhandle med islamistiske terrororganisationer. De skal udslettes. Det ville også være vanvittigt, hvis man skulle forhandle med ISIS om våbenhvile og andet.

Ordføreren siger, at det i stedet for er vejen frem med sanktioner mod Hamas' ledere. Problemet er bare, at de ledere, som Hamas har, jo er beskyttet af Iran; de bor i Qatar; de bor i Egypten og Libanon og Tyrkiet. Det er altså lande, som officielt holder hånden over de her personer. Mener ordføreren så, at vi skal sanktionere de lande til at være villige til at udlevere de her personer og at få sanktioneret de her mennesker, når man nu mener, at sanktioner er vejen frem?

Kl. 15:42

Anden næstformand (Jeppe Søe):

Ordføreren.

Kl. 15:42

Christian Friis Bach (RV):

Ja, det kunne være en mulighed. Det kunne være en konsekvens, at dem, der holder hånden over Hamas og beskytter deres ledere, også skal stilles til ansvar for netop det, altså at vi skal lægge maksimalt pres på og få dem stillet til ansvar og få dem ført for en domstol, uanset hvor de er og hvor de går hen. Det er jo det, verden kan, og det er jo det, vi har bygget op siden anden verdenskrig. Det er jo det forsvar, vi har prøvet at etablere. Det er jo netop det, at vi kan stille folk til ansvar og endda gøre det på tværs af grænser og i fællesskab, og det skal vi jo fortsat tro på.

Kl. 15:43

Anden næstformand (Jeppe Søe):

Hr. Lars Boje Mathiesen.

Kl. 15:43

Lars Boje Mathiesen (UFG):

Hvis ordføreren kunne være lidt mere konkret omkring, hvordan vi helt konkret skal overtale Erdogan til ikke længere at støtte Hamas, så kunne det være rart at vide.

Kl. 15:43

Anden næstformand (Jeppe Søe):

Ordføreren.

Kl. 15:43

Christian Friis Bach (RV):

Jeg vil ikke komme med noget forsvar for Hamas på nogen måde. Men jeg vil dog notere, at det faktisk kun var den militaristiske del af Hamas, der var på EU's terrorliste, som jeg forstår det. Og Hamas er jo flere ting; Hamas var et politisk parti, Hamas var en social bevægelse, og Hamas havde brigaden, altså den militaristiske og ekstremistiske brigade, og det er dem, der har stået i spidsen for det her angreb. Og det er jo det, Erdogan taler ind i; han taler ind i, at han har set et politisk parti, som han ville tale med. Nu har Hamas ødelagt det for sig selv. Den ekstremistiske del har ødelagt det for dem alle, og der er ikke andet at gøre end at kalde det samlede Hamas for en terrororganisation, hvis de bakker op om det, der er sket, og om dem, der er de ansvarlige.

Kl. 15:44

Anden næstformand (Jeppe Søe):

Hr. Sjúrður Skaale, Javnaðarflokkurin.

Kl. 15:44

Sjúrður Skaale (JF):

Tak for en fin tale. Nu kender ordføreren langt bedre det her, end jeg gør. Han har været der, og han kender pinslerne bedre end de fleste, så jeg takker for det engagement, han viser. Jeg vil dog sige, at når ordføreren taler om en våbenhvile, er det, som om ordføreren forudsætter, at der er en logisk, rationel aktør på den anden side. Ordføreren har helt sikkert hørt den optagelse af jihadisten, der ringede hjem den 7. oktober til sine forældre og sagde: Mor og far, jeg har slået ti jøder ihjel. De ligger her og bløder. Jeres søn er martyr. Mor og far, er I ikke stolte af mig!

Altså, det er jo jihadister, og det er en dødskult. Det er mennesker, der tror, de kommer i himlen, hvis de slår jøder ihjel. Og så er det, jeg tænker: Kan man indgå en våbenhvile? Der var jo våbenhvile den 5. oktober. Der var der våbenhvile. Kan man indgå en våbenhvile med mennesker, som elsker døden mere, end andre elsker livet, og som tror, at de kommer i himlen, hvis de slår jøder ihjel? Kan man overhovedet forhandle rationelt med sådan nogle mennesker?

Kl. 15:45

Anden næstformand (Jeppe Søe):

Ordføreren.

Kl. 15:45

Christian Friis Bach (RV):

Der er helt sikkert formørkede, brutale og hævntørstige mennesker, som ikke vil indgå i nogen form for dialog, og som på ingen måde vil indgå i nogen form for våbenhvile. Men finder vi dem bedst ved at fortsætte bomberne, eller finder vi dem bedst, hvis vi fik resten af det palæstinensiske samfund til at gå efter dem og forsøge at fange dem og forsøge at spærre dem inde, altså dem, som vil noget andet end Hamas? Hvad hvis vi rakte ud til dem? Gør vi det ved at bombe de familier, der så mister deres børn, deres søstre og deres mødre? Skaber vi færre formørkede ekstremister med den tilgang, vi har, eller skaber vi flere? Jeg mener, at erfaringerne i Afghanistan tilsiger, at vi måske kommer til at skabe flere, og derfor er der jo ikke et enkelt svar på spørgsmålet. Men vi skal have dem med os i Palæstina og i den palæstinensiske befolkning, som vil det samme som os, og som vil freden og demokratiet. Dem rækker vi ud til gennem en våbenhvile, ikke gennem et fortsat bombardement.

Kl. 15:46

Anden næstformand (Jeppe Søe):

Hr. Sjúrður Skaale.

Kl. 15:46

Sjúrður Skaale (JF):

Tak for svaret. Jeg forudsætter heller ikke, at der er et enkelt svar. Dem, der siger, der er et enkelt svar, tager fejl. Selvfølgelig skaber det flere jihadister, men f.eks. at sige, at man stiller sig på de civiles side, og at vi skal have en våbenhvile osv., er heller ikke en enkel ting. Det er også farligt, ikke? Der er ingen, der har en enkel opskrift på det her. Det er bare en kommentar.

Kl. 15:47

Anden næstformand (Jeppe Søe):

Ordføreren.

Kl. 15:47

Christian Friis Bach (RV):

Det er jeg enig i. Men hvis vi kæmper med det, vi tror på, med retsstaten og menneskerettighederne og folkeretten, så styrke vi vores stemme i hele verden, mens jeg er bekymret for, at Israel med det, der sker lige nu, svækker sin stemme i verden, og de skubber til ekstremismen og fundamentalismen, ikke bare i regionen og i Gaza og de palæstinensiske områder, men i hele verden. Det er der, vi også skal huske, hvad det globale regnestykke ved at gå til den her konflikt på den ene eller den anden måde er. Og der tror jeg bare, at vi skal gå til den med det, vi troede på, og det, vi har bygget op, med retsstaten og demokratiet og menneskerettighederne. Så vil vi nå meget længere, både i regionen og i verden.

Kl. 15:47

Anden næstformand (Jeppe Søe):

Tak til Radikale Venstre. Så er det hr. Alex Ahrendtsen fra Dansk Folkeparti.

Kl. 15:48

(Ordfører)

Alex Ahrendtsen (DF):

Tak, formand. Jeg tror, det er på tide, at vi vender tilbage til jorden efter at have hørt på blåøjet idealisme, candyfloss-verdensmål og andet sødsuppe fra denne talerstol.

Tak til udenrigsministeren for redegørelsen, som jeg synes er god langt hen ad vejen og udstikker glimrende retningslinier. Jeg vil dog lige starte et andet sted først. Jeg vil gerne takke statsministeren for at have haft en sikker udenrigspolitisk hånd vedrørende både NATO og Ukraine. På mange måder har hun stået i spidsen for at have vasket pletten fra anden verdenskrig væk. Vi kan være stolte af vores indsats over for Ukraine. Ukraine er jo europæere, der har valgt at være europæere. De vil være frie. De vil have folkestyre, og de vil ikke ligge under for russisk tyranni. Danmark står ved deres side. Vi gør det glimrende. Vi løfter langt over vores størrelse, og det bliver noteret rundt omkring i verden.

På samme måde har man fuldtonet bakket op om NATO, og for Dansk Folkeparti er det jo en særskilt glæde, i med vi i årevis har bedt om, at 2-procentsmålsætningen blev opfyldt. Det bliver den nu i løbet af de kommende år. Det er stærkt, og jeg vil gerne takke statsministeren for dette lederskab.

Jeg vil dog også sige, at udenrigsministeren i senere tid har været lidt usikker. Den russiske komikerduo kan vi jo affeje som en uheldig ting. Straks værre var det, at udenrigsministeren foreslog, vi skulle indføre 50.000 filippinere som svar på den manglende arbejdskraft, når man samtidig i Europa har masser af arbejdsløse. Jeg synes, vi har set udenrigsministeren ofte være indenrigsminister, og det har skabt uro internt i regeringen.

Hvorfor begynder jeg her? Jeg kan jo være fuldstændig ligeglad med, om der er uro i regeringen. Men det kan jeg alligevel ikke, og det skyldes, at vi lever i en urolig verden. Vi er dybt bekymrede i Dansk Folkeparti. Det er vi alle her. Det har jeg jo kunnet høre på talerne hidtil, og det fremgår også af redegørelsen. I en urolig verden kræver det en sikker udenrigspolitisk hånd, og der kunne jeg egentlig godt tænke mig, at udenrigsministeren måske koncentrerede sig lidt mere om udenrigspolitikken, for det har vi brug for. Hans politiske tæft fejler jo ikke noget, og hans politiske evner er enestående, og derfor irriterer mig faktisk, at den her uro forplanter sig, ikke bare i regeringen, men også i Folketinget og hos danskerne.

For der er brug for en sikker hånd. Lad os starte med Kina. Endelig er det gået op for os alle, at Kina er en enorm trussel. Men det er også et land, som har kæmpestore problemer, og jeg er faktisk ret optimistisk. Befolkningstallet falder voldsomt i Kina. Fattigdommen er stadig væk udbredt. Korruptionen er voldsom. Centraliseringen af magten vil på et eller andet tidspunkt også gøre, at landet stivner. Men nu er landet stærkt og har øjnene stift rettet mod Taiwan, og Danmark kan blive en del af en eventuel konflikt på USA's side.

Så er der Afrika med en voldsom overbefolkning og store menneskemasser, der sætter sig i bevægelse over Middelhavet, og der er masserne, der kommer fra Asien og Mellemøsten på grund af krig, sult, tørke og forfølgelse. EU er magtesløst. Man gør ikke det, der skal gøres, nemlig et push back. Det vil sige, at man sejler migranterne tilbage, eller at man ophæver asylretten.

Kl. 15:52

Vi har et rødt, venstreorienteret Latinamerika med Venezuela i spidsen – en falleret stat, selv om det kunne være et af verdens rigeste lande. Vi har Indien, som på den ene side samarbejder med Vesten, men på den anden side er afhængig af Rusland på grund af våbenindkøb. Og så har vi Gaza og Israel. Der skal ikke herske nogen tvivl i denne sag om, at ligesom Dansk Folkeparti støtter Ukraine hele vejen, så støtter vi også Israel hele vejen. Hamas skal tilintetgøres, og Israel skal have ret til som demokratisk stat at bruge de midler, landet finder fornødent. Vi skal ikke gøre os til dommere over deres redskaber. Vi er ikke i samme situation.

Konflikten i Mellemøsten har gjort, at vi i disse dage ser nazister i gaderne, arabiske nazister, støttet af dele af den danske venstrefløj, ligesom disse arabiske nazister i øvrige europæiske lande er støttet af dele af den europæiske venstrefløj. Her, 90 år efter nazisternes magtovertagelse i Tyskland, skal vi opleve jødestjerner. Vi skal opleve, at jøderne frygter ikke at kunne gå i fred. Jeg synes simpelt hen, det er beskæmmende, og det kan ikke fordømmes kraftigt nok. Det betyder jo, at man i Tyskland er begyndt at tale om massedeportationer – i Tyskland! – fordi Tyskland en gang for alle har besluttet sig for, at man ikke vil have antisemitisme igen. Man vil ikke have jødeforfølgelse. Og det oplever man nu fra de mange migranter fra Mellemøsten, der er kommet ind. Man vil slå ned på det. Det siger man i hvert fald.

Samtidig har vi et handlingslammet EU, der har svært ved at finde sine ben at stå på, både over for Mellemøsten, den muhammedanske indvandring og den muhammedanske trussel. Det eneste egentlige lyspunkt, jeg ser i disse tider, er, at Norden rykker sammen, og forhåbentlig bliver Sverige snart medlem af NATO, og så kan vi for første gang i mange århundreder opfylde den drøm, vi alle sammen har haft, nemlig et stærkt samarbejdende Norden, der sammen kan forsvare dette dejlige, lille, fredelige hjørne i en urolig verden.

Det er en bekymrende udvikling, vi ser. Men har man bare læst lidt i historien, har verden altid været urolig. Men der skal ikke ret meget til, før verden står i flammer, og det er derfor, vi skal have en sikker og rolig hånd, og hvis Folketinget er forenet i at føre den rolige hånd, skal det nok gå. Sammen med USA, der er vores beskytter, og et stærkt NATO skal vi nok klare skærene, men det bliver ikke let. Vi kommer til at ofre ting. Det er jeg slet ikke i tvivl om, men der er ingen vej udenom. Alternativet til folkestyre er det russiske tyranni. Det kan vi på ingen måde støtte.

Til slut må jeg bare lige komme med et lille suk. I redegørelsen skriver man, at man vil forsvare og fremme danske værdier og interesser, og så kan jeg have svært ved at forstå, at man vil nedlægge lektoratsordningen, som jo netop fremmer danske værdier og interesser. Jeg håber, at regeringen omgør sin beslutning. Det er en god ordning. Tak for ordet, og tak til mine kolleger. Jeg glæder mig til at høre udenrigsministerens svar.

Kl. 15:57

Anden næstformand (Jeppe Søe):

Hr. Lars Boje Mathiesen, uden for grupperne.

Kl. 15:57

Lars Boje Mathiesen (UFG):

Tak for en god tale. Jeg deler bekymringen. Jeg hæftede mig ved det, ordføreren nævnte om Norden. Jeg tror måske, min bekymring for Sverige er større end ordførerens – men det kan godt være, at jeg kan blive afkræftet i det – for jeg tror ikke, at Sverige på sigt, medmindre de også beslutter sig for en massedeportation, kommer til at overleve som et demokratisk nordisk land. Og vi kommer fra dansk side til at skulle have langt strengere indrejseregler fra og langt større grænsekontrol mod Sverige, end hvad vi har haft og hvad vi gerne vil have som fælles nordiske nationer.

Kl. 15:58

Den fg. formand (Erling Bonnesen):

Ordføreren.

Kl. 15:58

Alex Ahrendtsen (DF):

Det er jeg jo enig i. Det er en prekær situation, som Sverige har bragt sig i på grund af den hæmningsløse indvandring. Det er jo noget underligt noget med Sverige. Det er et land, der ofte bevæger sig i blokke. Man bevæger sig i en enhed. Tidligere bevægede man sig i en enhed mod det multikulturelle. Det, jeg ser nu, er, at man bevæger sig væk fra det multikulturelle og hen imod at sikre staten. Når først eliten i Sverige rykker sammen, sker der noget, og de kommer til at rykke sig langt mere, end vi har gjort, og det bliver ikke kønt at følge. Så jeg er ligesom hr. Lars Boje Mathiesen stærkt bekymret for Sverige, og det kan i en periode selvfølgelig blive nødvendigt at sikre vores grænser mod også Sverige.

Kl. 15:59

Den fg. formand (Erling Bonnesen):

Hr. Lars Boje Mathiesen.

Kl. 15:59

Lars Boje Mathiesen (UFG):

Jeg er meget enig i analysen af Sverige. Uden at bruge ordet totalitær forkert vil jeg sige, at de i hvert fald har tendenser til at være stærk systemiske i deres ageren. Men udfordringen er jo statsborgerskabet, som den svenske stat, systemet, har givet med løs hånd til muslimske indvandrere, hvilket gør den her udfordring væsentlig større. Det er en udfordring, vi også har i Danmark, men den er endnu større i Sverige. Hvad er ordførerens tolkning og analyse, i forhold til om det er lykkedes for Sverige? Jeg synes, jeg hørte, at man er optimistisk og tror, at det vil lykkes for den svenske stat.

Kl. 15:59

Den fg. formand (Erling Bonnesen):

Ordføreren.

Kl. 15:59

Alex Ahrendtsen (DF):

Altså, det kræver jo, at man lukker af for indvandringen og tildelingen af statsborgerskaber og så på sigt arbejder hen imod en assimilation af de mennesker, der er kommet til. Det samme gælder jo i Danmark og i resten af Europa. Så har vi selvfølgelig en chance. Der er stadig væk mange mennesker, der gerne vil være en del af folkestyret og en del af den vestlige kultur, og de mennesker, der så i sidste instans ikke vil det, må jo så tage et valg.

Kl. 16:00

Den fg. formand (Erling Bonnesen):

Mange tak for det. Der er ikke flere korte bemærkninger. Vi siger tak til ordføreren. Så kan vi gå videre til Nye Borgerliges ordfører, og det er hr. Kim Edberg Andersen.

Kl. 16:00

(Ordfører)

Kim Edberg Andersen (NB):

Redegørelser er en fantastisk ting. Vi får et stykke papir, som vi teknisk set ikke kan sætte en finger på, for det er nok faktuelt korrekt, og så stiller vi os op og taler i 10 minutter hver. Så kommer vi da også i fjernsynet den dag. Jeg vil ikke rose det mere end for det, det er, for jeg er sikker på, at det, der står i redegørelsen, er rigtigt. Og så vil jeg gå direkte til hårene i suppen.

Udenrigsministeren siger dybest set, at verden er et usikkert sted. Måden, vi sikrer den på, er at stå fast på vores værdier og gå ud og forsøge at skaffe så mange venner, vi kan, og så skal det hele nok blive godt. Virkeligheden er, at på tirsdag laver vi en lov om koranafbrænding, og der går vi lige på kompromis med vores værdier, fordi vi jo endelig ikke skal støde nogen, for tænk nu, hvis de bliver sure på os. Og fra den beslutning blev taget til nu har Hamas så valgt at angribe Israel, så man kunne måske tænke, at den lov kunne vi udskyde lidt, sådan at vi siger, at voldsmandens ret måske ikke er det, vi skal gå ud i verden med. For jeg køber faktisk ind på idéen om, at vi skal gå ud i verden og være stolte af at være danskere, være stolte af den måde, vi har opbygget vores samfund på, og være overbeviste om, at der er nogen, der kan se værdien i det, vi kommer med, og har lyst til at blive ligesom os. Der skal ikke proppes noget ned i halsen på folk, men vi har jo været gode til at handle før, og folk har accepteret os, selv da vi havde ytringsfrihed og gik ud i verden med den, og det tror jeg vi skal holde fast i, for jeg tror, det er vigtigt.

Der er blevet snakket om Ukraine, og der er blevet snakket om Israelkonflikten. Og hvis vi ser på Ukrainekonflikten, ved vi jo, at i 2014 gjorde russerne nøjagtig det samme, som de gjorde lidt senere. Der gjorde de det bare med Krim, og vi vendte den anden kind til og tænkte: Det går nok. Det gjorde det ikke. De fik blod på tanden tænkte: Vi prøver en gang til; nu tog vi noget første gang; nu tager vi noget mere anden gang. Og så reagerede verdenssamfundet, og der er vi i Nye Borgerlige fuldstændig enige i, at det skulle vi nok også have gjort i 2014, altså stået bag et suverænt land, som blev invaderet af en fjende, og støttet dem i deres kamp. Og det kommer vi til fremadrettet også, og jeg tror desværre, det bliver rigtig langvarigt, og det bliver også dyrt, også for de danske skatteborgere, fordi krig er dyr. Men det er endnu dyrere, hvis vi vender blikket den anden vej og mister vores demokrati. Og det er endnu værre, hvis vi mister vores venner, som skal hjælpe os, hvis det nu er os, der står i situationen engang.

I forhold til al snakken om, at vi skal kunne trække sammen i Norden og sådan noget, bliver vi i Nye Borgerlige nødt til at melde ud, at vi er stolte fortalere for, at NATO er de eneste, der kan forsvare os. Vi skal betale vores kontingent. Vi kan altid stå og snakke, også til forsvarsredegørelserne, om, hvor hyggeligt det er her i Norden, og at vi skal træde sammen i Norden. Vi kommer ikke til at træde sammen i Norden, for vi ved faktisk ikke rigtig endnu, om svenskerne bliver en del af NATO, for Erdogan har jo ikke lige fået sagt ja endnu. Til gengæld har han været ude at været fortaler for at starte en dialog med Hamas. Og – det er jo en påstand – fordi vi ikke har hørt en tyrkisk godkendelse af svenskernes deltagelse i NATO endnu, har vi i hvert fald ikke været ude at fordømme, for vi skulle jo helst ikke lige trække tæppet væk under det der. Og det viser jo, at verden er kompliceret. Der er jeg så faktisk ret tryg ved, at vi har en udenrigsminister, som forstår at navigere rundt i det. Jeg er ikke altid enig med udenrigsministeren politisk, men jeg er ret tryg ved positionen. Den tror jeg er i gode hænder.

I forhold til Israel og Hamas bliver jeg nødt til at sige, at det jo altid er frygteligt, og det er det også med de menneskelige tab, der sker lige nu. Det er aldrig i orden, at uskyldige dør. Men virkeligheden er også, at der ikke altid er en vej udenom. For Hamas er en terrororganisation. Det har den været i masser af år. Den er faktisk blevet valgt som politisk parti af palæstinenserne, mens den stadig væk var en terrororganisation. Så valgte terrororganisationen at afskaffe demokratiet. Det er jo, hvad der sker, når man vælger despoter til at styre ens land. I hele den periode har de så valgt nærmest på klokkeslæt at sende missiler ind over Israel. Jeg hørte en dansk kvinde fortælle, at de kørte ud til parken kvart over, fordi bomberne kom klokken hel og halv. Og hvis man lever i et land, der i så mange år faktisk har vænnet sig til det og vendt den anden kind så meget til, at man kunne leve med, at missilerne fløj indover på hele timer, så skal vi godt nok sætte os på den høje hest, hvis vi skal være dem, der peger fingre ad det og siger, at når I så bliver angrebet så voldsomt, så drabeligt, som I bliver den 7. oktober, så peger vi fingre ad, at jeres reaktion er, at nu forsøger I en anden metode til at skabe fred og sikkerhed for jeres befolkning.

Men krig er frygtelig. Alle tab er frygtelige. Og det skal vi også huske på. Derfor var det også dejligt at høre ordføreren fra Socialdemokraterne sige, at der skal være noget humanitær hjælp. Ja, det skal der. Der er masser af mennesker, også i Gazastriben, som får brug for humanitær hjælp. Men en våbenhvile tror jeg vi skal holde os for gode til, hr. Christian Friis Bach, for jeg tror ikke på, at en våbenhvile, du har givet til en terrororganisation, bliver brugt til ret meget andet end at opbygge næste terrorangreb.

Kl. 16:05

Til gengæld vil jeg også godt påpege, at udenrigspolitik jo nogle gange bliver indenrigspolitik, og det gør den jo, når vi kan se, at vi også i Danmark har lukket mennesker ind, som er villige til, når der sker frygtelige terrorangreb, at stille sig frem med antisemitisme og stille sig frem og rose drab på civile. Og det er en samtale, vi må have med hinanden i Folketinget: om det er noget, vi vil finde os i; om det er på tide, at vi tager skeen i den anden hånd og siger, at den type mennesker har vi ikke lyst til at have her, de må sendes hjem. Og så kan vi finde en løsning på at sende dem hjem, for vi er jo stadig væk den lovgivende magt, og vi kan dybest set nærmest gøre, som det passer os, bare vi har flertal til det.

Så vil jeg sige til udenrigsministeren: Jeg er tryg ved, at det er i gode hænder. Jeg er ikke enig i alt det, du kommer med, og på tirsdag vil jeg forsøge at se, om jeg kan vinde et slag imod dig. Men – men – jeg er tryg ved, at regeringen, om end på en anden måde end Nye Borgerlige ville, har Danmarks bedste på sinde. Tak for ordet.

Kl. 16:07

Den fg. formand (Erling Bonnesen):

Mange tak for det. Jeg skal lige erindre om, at man ikke bruger direkte tiltale. I øvrigt er der ikke nogen korte bemærkninger, så vi siger tak til ordføreren. Så kan vi gå videre til IA, og det er fru Aaja Chemnitz. Værsgo.

Kl. 16:07

(Ordfører)

Aaja Chemnitz (IA):

Tak for redegørelsen til udenrigsministeren. Meget er blevet sagt omkring verden, meget er også blevet sagt omkring Arktis. Og vi ved alle sammen, at vi utålmodigt venter på den arktiske strategi fra Grønland, så den vil jeg ikke sige så meget om. Vi er rigtig glade for, at Grønlands folketingsmedlemmer har fået en plads i Det Udenrigspolitiske Nævn, for det er vigtigt, at Grønland deltager i udenrigspolitiske beslutninger, som involverer os. Det også vigtigt, at vi har viden om konflikter, der sker ude i verden, som kan have en spillover-effekt i forhold til Arktis, bl.a. krigen i Ukraine og Ruslands rolle der. Når Danmark fører udenrigspolitik i Arktis, sker det på grund af rigsfællesskabet og den konstruktion, vi har der. Vi er fra Grønlands side Danmarks indgang til stormagtsspillet i Arktis, kan man sige.

Grønland vil gerne spille en større udenrigspolitisk rolle på egne områder. Vi ved også, at der er gråzoner mellem udenrigs- og erhvervspolitik, for på den ene side har Danmark ansvaret for udenrigspolitikken, og på den anden side har Grønland ansvaret for erhvervspolitikken. Derfor er det vigtigt, at vi fastholder vores ret til at føre den udenrigspolitik, som er vigtig, set med grønlandske briller, samtidig med at vi skaber de muligheder i forhold til international handel sammen med ambassaderne – Trade Council m.m. Det ser vi ikke som modsætninger, men vi ser det faktisk som en forudsætning for det gode samarbejde, for den frihed, som Grønland også er nødt til at have udenrigspolitisk i et tæt og godt samarbejde med Danmark. Vi mener stadig væk, at der er plads til, at vi i fællesskab tager nogle flere initiativer på det udenrigspolitiske område, ikke mindst når vi ser frem imod et kommende formandskab i Arktisk Råd. Grønland fylder en femtedel af Arktis. Det er det eneste land i rigsfællesskabet, der befinder sig i Arktis, og derfor bør Grønland også spille en central rolle i varetagelsen af rigsfællesskabets interesser i Arktis, bl.a. i Arktisk Råd, men også med en arktisk ambassadør, som vi mener skal komme fra Arktis.

For nylig mødtes det norske forpersonskab i Arktisk Råd med repræsentanter fra bl.a. Danmark, Grønland og Sverige. Inuit Ataqatigiit er store fortalere for et koordineret forpersonskab mellem Norge, Danmark og Sverige, så vi ser på et 6-årigt forpersonskab i stedet for et på 2 år af gangen. På den måde kan vi være med til at sikre, at vi viderefører nogle af de gode initiativer, som Norge allerede har taget godt hånd om. Vi mener, at Norge har vist et godt lederskab, et modigt lederskab, i forhold til Arktisk Råd under nogle svære vilkår, bl.a. på grund af krigen i Ukraine og den pause, som der har været, hvor man tager nogle små skridt hen imod at genopstarte arbejdet i Arktisk Råd. Et kommende forpersonskab skal koordineres godt og tæt sammen med landene, også sammen med Færøerne, og derfor er jeg også glad for, at udenrigsministeren takkede ja til et møde, som vi holdt i Arctic Parliamentarians sammen med vores arktiske kolleger, ICC og Arctic Economic Council i Island for ikke så lang tid siden i forbindelse med Arctic Circle. Som formand for Arktiske Parlamentarikere er det vigtigt for mig at sikre, at der er en tæt inddragelse og en tæt konsultation af de oprindelige folk i Arktis og alle de arktiske aktører, som opererer på tværs af Arktis.

Inuit Ataqatigiit har derfor også en række konstruktive forslag til, hvordan et kommende dansk/grønlandsk/færøsk forpersonskab kunne se ud. Man kan kalde det et idékatalog. Vi mener, at det er vigtigt, at vi bevarer vores fokus på unge i Arktis, et fokus på grøn omstilling, et fokus på erhvervsudvikling og mulighederne for folk i Arktis. Vi skal også turde tale om den klimakrise, Arktis befinder sig i, vi skal turde handle på den i fællesskab, og vi skal fastholde vores fokus på den krise, som der også er med mental sundhed i Arktis, som det norske forpersonskab allerede har taget skridt til at tale noget mere om.

Udenrigsministeren har tidligere opfordret Grønland til at være varsom i forhold til Kina og Kinas rolle i Arktis, og det gælder også, når det handler om investeringer. Det er noget, som Inuit Ataqatigiit bakker op om, men vi er også nødt til at sige, at når man siger nej til noget, er man også nødt til at sige ja til noget andet, for der er behov for massive investeringer i Arktis, også i Grønland. Derfor kan det ikke passe, at det først er, når kineserne banker på døren med en pose penge over for Grønland, at Danmark begynder at engagere sig i forhold til Grønland. Det har vist sig med bl.a. genåbningen at Grønnedal og lånet til de nye lufthavne, som nu er i gang, bl.a. med grønlandsk og dansk investering.

Kl. 16:12

Derfor er der behov for at gøde den økonomiske udvikling i det grønlandske samfund, hvilket kræver en fælles indsats, så man kan skabe den vækst, der er brug for i Arktis. Vi ser gerne, at Danmark i højere grad står klar med investeringer, før det er frygten for Kina, der dukker op som et velkendt spøgelse, og vi vil også gerne gøre opmærksom på, at naalakkersuisut lige har offentliggjort en erhvervsøkonomisk strategi, som endelig giver os en retning, i forhold til hvad man vil på det erhvervspolitiske område. Lad os da kigge ind i den og se, om der kunne være et yderligere samarbejde mellem Grønland og Danmark, men også i forhold til EU, for Grønland bliver afgørende for EU's grønne omstilling – eller kan blive det. Vi kan levere de kritiske råstoffer, som kan være med til at sikre den grønne omstilling. 78 pct. af de sjældne jordarter, som EU har brug for, kan findes i Grønland, og derfor efterspørger vi også et større EU-engagement. Et nyt EU-kontor, som skal åbne i Nuuk snart, og en opfølgning på det strategiske partnerskab mellem EU og Grønland er derfor vigtige at forfølge. Investeringer i Arktis og Grønlands erhvervsudvikling bør have et styrket fokus, mener vi fra Inuit Ataqatigiits side.

For nylig blev der indgået en aftale om forskningsreserven. Der blev afsat 50 mio. kr. til arktisk forskning, og fra IA's side mener vi, at det er vigtigt, at arktisk forskning i høj grad også kommer til at foregå i Arktis og med arktiske aktører. Vi har tidligere været med til at sikre penge på Ilisimatusarfik, Grønlands universitet, så vi har åbnet et udenrigs- og sikkerhedspolitisk center med gode midler fra forskningsreserven, og der håber vi, at nogle af de her midler også kan gå til at styrke det arbejde. For vi er nødt til at sikre, at den udenrigspolitik, vi fører, foregår på så vigtigt og så oplyst et grundlag som overhovedet muligt, og det kan vores forskere i Grønland være med til at sikre.

Et andet område er UArctic, University of the Arctic, hvor jeg også sidder i bestyrelsen, og der kan vi se, at Norge og Canada giver et beløb, som svarer til omkring 6 mio. kr., mens Danmark giver et beløb på 3 mio. kr. Vi mener derfor også, at man bør se på, om beløbet fra dansk side eventuelt skal fordobles. Forskning er en hjørnesten i det arktiske arbejde – en hjørnesten i samarbejdet i Arktis. Derfor er det vigtigt, at vi har fokus på forskning, men vi er også nødt til at sikre, at det går hånd i hånd med arbejdet for de folk, der bor i Arktis.

Vi er glade for at kunne deltage i den her udenrigspolitiske debat. Vi mener, at det er vigtigt også at tænke Arktis ind og ikke kun at vente på den arktiske strategi fra Grønland, men allerede nu også forholde os til, hvad vi vil gøre, når det er, at vi skal have lavet kongerigets arktiske strategi, for det skal vi i gang med inden længe.

Vi er glade for, at regeringen er åben over for at sikre en inddragelse, en konsultation henimod et kommende forpersonskab i Arktisk Råd i 2025 i samarbejde med Grønland og Færøerne. Tak for ordet.

Kl. 16:15

Den fg. formand (Erling Bonnesen):

Mange tak for det. Der er ikke nogen korte bemærkninger, så vi siger tak til ordføreren. Så kan vi gå videre til JF, og det er hr. Sjúrður Skaale. Værsgo.

Kl. 16:16

(Ordfører)

Sjúrður Skaale (JF):

Tak for det, og tak for en fin redegørelse. Den er jo, som alle siger, meget fin. Jeg synes også, Danmark generelt står det rigtige sted udenrigspolitisk. Sikkerhedspolitisk, udenrigspolitisk og forsvarspolitisk står man det rigtige sted på verdensscenen, og den her strategi bekræfter det, og der er jo kun positive ting at sige om det. Jeg skal holde mig til én pointe.

Der står i strategien, at Danmark skal bygge sin udenrigspolitik på sammenhold i NATO og EU; disse aktører skal styrkes på den globale scene. Vi er vidne til store demografiske og økonomiske forandringer, der rykker ved de relative magtforhold. Hvis vi skal passe på Danmark, har vi brug for flere partnere og venner i fremtiden, ikke færre. Vi skal realisere vores kritiske afhængigheder for at mindske vores udenrigs- og sikkerhedspolitiske sårbarheder. Vi skal reducere vores uheldige afhængigheder. Der står også, at det bliver en af Europas vigtigste udenrigspolitiske opgaver de næste mange år at styrke relationen med EU's udsatte nabolande, og at man skal støtte dem i at opbygge modstandsdygtighed osv. og mindske deres afhængigheder og dermed sårbarhed over for andre aktørers forsøg på negativ indflydelse. Der står, at Danmark skal arbejde for, at EU bidrager til at bekæmpe protektionisme og styrke lige konkurrencevilkår globalt.

Alt det er fra strategien, og det peger alt sammen imod en ting, som jeg har tænkt mange gange, nemlig at Færøerne bør få en bedre handelsaftale med EU. Den protektionisme, som der tales om, er den, vi er oppe imod. Færøerne har i årtier forsøgt at få en bedre handelsaftale med EU, men det virker, som om strategien og den økonomiske tanke i EU er, at man skal holde Færøerne ud i strakt arm. Man gerne vil have råvarerne, og så kan værdierne af råvarerne skabes inden for EU's toldmure. Det er der, de store værdier skabes af råvarer. Det er en af forklaringerne på, at Færøerne er blevet meget afhængige af Rusland. Som det også påpeges i strategien, hænger det sammen med sikkerhedspolitik, forsvarspolitik, handelspolitik og økonomiske relationer. Det hænger alt sammen sammen.

Jeg påviste forleden dag noget med et citat fra bogen »Troldmanden fra Kreml«, hvor en af systemets mænd forklarer for hovedpersonen: Du skal vide, at selv om du ikke har noget med magten at gøre, så har magten altid noget med dig at gøre. Sådan er det i et diktatur. Big Brother er altid på vagt. Big Brother har en plan med alting. Der er ingen tvivl om, at Rusland har en plan om at gøre Færøerne så økonomisk afhængige af Rusland som muligt. For det giver politisk indflydelse. Det sagde ambassadøren i København fuldstændig klart tilbage i august. Her lod han det færøske folk vide, at jo tættere et land kommer på NATO, jo værre bliver det for relationerne med Rusland.

Der kommer en NATO-radar op på Færøerne om kort tid. Der har ikke været nogen militære installationer i mange, mange år. Der har været NATO-øvelser nord for Færøerne, hvor færøske skibe har deltaget. Man har fordømt invasionen af Ukraine, og man har stillet sig helt klart på NATO's side, og til det siger ambassadøren: Jamen det kommer til at få konsekvenser økonomisk. Man har så lukket havnene for alle de russiske skibe, som ikke er en del af fiskeriaftalen. Det kommer til at få konsekvenser. Så for nogle få uger siden sagde de russiske myndigheder selv, at de kommer til at standse al import fra Færøerne – al import. Den har været meget høj, sådan cirka 1 mia. kr. det sidste år. Hidtil i år har det kun været 0,5 mia. kr., men før det var det 1 mia. kr. Det svarer til 120 mia. kr. efter danske forhold.

Sådan bruger man den økonomiske relation til at omfavne Færøerne politisk, altså til at presse Færøerne politisk. Derfor burde man i EU også tænke på samme måde og have samme strategiske tankegang. Det er en god idé at have nære handelspolitiske forhold til Færøerne, fordi det også har strategiske, udenrigspolitiske og sikkerhedspolitiske konsekvenser og implikationer. Derfor skal min anmodning og indtrængende bøn til regeringen være – jeg ved, at den støtter vores bestræbelser på at få en bedre aftale – at den forklarer i Bruxelles, at det har og kan få en alvorlig sikkerhedspolitisk konsekvens, hvis Færøerne bliver mere og mere afhængige af Rusland økonomisk. Det er jo ikke forbudt at eksportere. Man kan ikke ved lov sige, at det skal vi ikke gøre, for madvarer er ikke omfattet af de sanktioner, som Færøerne tilsluttede sig. Så man kan ikke ved lov sige, at det er sådan. At bruge pisken er en forkert strategi. Guleroden rækker. Så det skal være min anbefaling til regeringen: Forklar i Bruxelles, at det her også drejer sig om sikkerhedspolitik.

Kl. 16:21

Der tales i strategien om de farer, der er i verden. Jeg tænker, at man måske kunne nævne ikke bare statsaktører, men også ideologier, som er farlige, altså at der er en ideologi, som hedder jihadisme, som er en fare for Europa. Det er ikke kun stater, men også ideologier, som lever overalt, og vi har set jihadismens ansigt i Europa siden den 7. oktober. Det er også en fare; en ideologi kan også være meget farlig, og man burde turde udråbe jihadismen som en fjende og som en fare for rigets sikkerhed.

I den forbindelse skal sige, at jeg er blevet spurgt om, hvor jeg står i sagen om de her koranafbrændinger. Jeg sagde, lige efter at forslaget kom frem, at det kan jeg ikke støtte. Det er en ideologisk tanke. Men jeg synes også, det ville være forkert, hvis jeg som nordatlantisk mandat fra Færøerne, hvor blasfemiparagraffen stadig er gældende, ender med at være den stemme i Folketinget, som tipper balancen, og som gør, at flertallet – de politikere, som er valgt i Danmark – ikke får sin vilje, men at mindretallet får sin vilje ved min hjælp. Det ville demokratisk set være forkert. For det drejer sig ikke om mit land eller mine vælgere; det er en dansk sag, og derfor synes jeg, at det rigtige er, at flertallet, altså de politikere, som er valgt i Danmark, træffer den beslutning og får sin vilje. Det var det. Tak.

Kl. 16:23

Den fg. formand (Erling Bonnesen):

Mange tak for det. Der er en kort bemærkning fra hr. Christian Friis Bach.

Kl. 16:23

Christian Friis Bach (RV):

Tak for det. Det er jo entydigt Færøernes landsstyre, der skal træffe beslutningen om en fortsat fiskeriaftale med Rusland. Sådan skal det være. Men helt som jeg har kritiseret Belgien for at stå i vejen for skrappere sanktioner, når det gælder diamanter, og helt som jeg og vi har været kritiske over for danske virksomheder, som ikke har gjort nok, så vil det også ærgre mig, hvis fiskeriaftalen fortsætter. Jeg mener, vi har brug for at sende alle de signaler, vi kan, til Rusland om, at krigen i Ukraine er helt uacceptabel, og der kunne det her være en vigtig brik. Så jeg vil høre ordføreren, om ordføreren kunne sige lidt mere om de forhandlinger, der pågår lige nu, og de eventuelle krav, som landsstyret måtte stille, og lidt om, hvor ordføreren regner med det ender.

Kl. 16:24

Den fg. formand (Erling Bonnesen):

Ordføreren.

Kl. 16:24

Sjúrður Skaale (JF):

Tak for spørgsmålet. Det er jo et meget relevant spørgsmål, og det er fuldstændig korrekt, at det er en politisk beslutning, som skal træffes på Færøerne. Men derfor kan alle mulige andre selvfølgelig have en mening om det, ligesom man må have en mening om ROCKWOOL og ECCO og alle mulige andre. Det er et frit land, heldigvis.

Jeg kan ikke sige så meget om det. Altså, jeg sidder ikke i landsstyret. Jeg kan sige, at mit parti, hvis jeg skal tale for mit eget parti, mener, vi bør afslutte fiskeriaftalen. Vi mener, at det strategisk set på lang sigt er utrolig uheldigt, hvis Færøerne bliver stadig mere afhængige af Rusland økonomisk og erhvervspolitisk. Et lille land, som er meget afhængigt af et stort diktatur, er ikke en god kombination. Men jeg ved ikke, hvor sagen står. Den her uge skal landsstyret have mandat fra udenrigsudvalget i Færøerne, i forhold til om man skal påbegynde forhandlinger eller ej. Jeg kan ikke sige, hvor det står. Jeg ved ikke, hvor det står, og jeg ved heller ikke, hvori mandatet kommer til at bestå.

Kl. 16:25

Den fg. formand (Erling Bonnesen):

Hr. Christian Friis Bach.

Kl. 16:25

Christian Friis Bach (RV):

Jeg vil bare sige tak for svaret.

Kl. 16:25

Den fg. formand (Erling Bonnesen):

Ordføreren.

Kl. 16:25

Sjúrður Skaale (JF):

Det er fint.

Kl. 16:25

Den fg. formand (Erling Bonnesen):

Tak for det. Der er ikke flere korte bemærkninger, så vi siger tak til ordføreren. Og så kan vi gå videre til hr. Lars Boje Mathiesen, uden for grupperne.

Kl. 16:25

(Privatist)

Lars Boje Mathiesen (UFG):

Tak for det. Jeg beklager, at jeg kun har 5 minutter. Jeg skal til at vænne mig til, at mit mandat ikke er lige så vigtigt som de andres i det danske folkestyre. Sådan er det jo. Jeg har 5 minutter i stedet for de 10 minutter, som de andre har; sådan må det være.

Jeg har det med de her strategier, som jeg nogle gange har det med læringsmålene i folkeskolen: De er meget fine, og vi tager dem frem og kigger lidt på dem en enkelt gang, og så går vi tilbage til virkeligheden. Og det tror jeg også man skal holde sig for øje i forhold til det her. Vi står i nogle udenrigspolitisk meget voldsomme situationer. Krigen i Ukraine er desværre for nogle blevet dagligdag, er blevet hverdag, og fylder ikke på samme måde i medierne, men den fylder i ukrainernes kamp for deres fædreland og for deres frihed. Det er en kamp, som jeg tror man først har forstået, når man oplever den på egen jord.

Så har vi situationen i Israel, og for mig er situationen klokkeklar: Israel har en ret til at forsvare sig. Vi har at gøre med en islamisk terrororganisation. EU og USA anerkender, at det er en islamisk terrororganisation, og i min optik kan man ikke forhandle med en islamisk terrororganisation; der er ikke noget formål med det. Jeg er godt klar over, at det palæstinensiske folk tilbage i 2006 valgte Hamas, men spørgsmålet er, om de siden da, hvis de kunne lave det valg om, fortsat vil have Hamas. Det er jo et spørgsmål. Vi kan se, når man kigger på tallene, at Hamas har en pæn stor opbakning i den palæstinensiske befolkning i Gaza, og at Islamisk Jihad også har stor opbakning blandt befolkningen i Gaza, og det er dybt, dybt foruroligende. Jeg tror ikke på, at der kan komme en fred. Efter krig og vold skal der jo komme en fred, men jeg tror ikke, at den kan komme med Hamas. Du kan ikke snakke med nogen, hvis eneste mål er at udslette den anden part fra jordens overflade; så kan du ikke have en samtale med de mennesker. Det er en konflikt, der er oldgammel. Som historielærer er det en konflikt, man har fulgt nøje, og forestillingen om, at vi nu den her gang ender konflikten, tror jeg ikke på. Jeg tror, det er en konflikt, menneskeheden kommer til at leve med lige så lang tid, vi er her.

Det, der er vigtigt i den udenrigspolitiske situation kontra den indenrigspolitiske situation, er så, at vi ikke accepterer, at mellemøstlige konflikter bliver en del af vores samfund og måden, vi lever på i Danmark. Og det er der, jeg er dybt bekymret. Jeg er af sind normalt en meget, meget glad og optimistisk person, men jeg må sige, at jeg er bekymret for det, jeg ser i det danske samfund. Jeg er bekymret over, at svaret fra et samlet Folketing og regeringen på det meget, meget kraftigt stigende jødehad – det jødehad, som nu burde være klart for alle – indtil videre har været nogle facebookopdateringer og nogle X-opdateringer. Jeg er ked af at sige det: Det løser ikke problemet. Når man er færdig med det, vil hadet til jøderne stadig væk være her. Så længe islam kommer til at fylde mere i Danmark, vil hadet mod jøderne også vokse, og svigtet fra os alle sammen vil blive så meget desto større.

Så jeg savner løsningerne. Jeg savner viljen til at gøre det, der er nødvendigt for at beskytte jøderne. Og det er ikke overfaldsalarmer, peberspray og andet. Det er en falliterklæring, og vi bliver nødt til at kigge hinanden dybt i øjnene og spørge: Hvad er det for et land, hvad er det for et samfund, vi vil være? Hvad er det for nogle mennesker, vi vil være? Hvad er det for nogle værdier, vi står for? Og det kan godt være, at vi skribler dem ned i en strategi, men hvis vi ikke er villige til at stå fast på dem, når det er hårdt, og når det er svært og det kræver svære valg, så er ordene tomme.

Jeg er dybt bekymret over, at vi står ved en skillevej lige nu, hvor vi vælger de tomme floskler i stedet for at stå fast på det, der er rigtigt, og være villig til at tage de svære valg. Islam bliver i min optik aldrig nogen sinde foreneligt med et nordisk, sekulært, moderne demokrati. Jo før vi indser det, jo hurtigere kan vi reagere på det. Jo længere tid der går, jo sværere bliver det, og jo større bliver kampen. Tak.

Kl. 16:30

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til hr. Lars Boje Mathiesen. Og så kan vi give ordet til udenrigsministeren.

Kl. 16:30

Udenrigsministeren (Lars Løkke Rasmussen):

Tak for det. Og tak for en god debat eller måske først og fremmest for en stribe gode indlæg og så lejlighedsvis, lidt afhængigt af hvem der har haft ordet, også debat. Jeg synes, der har været mange gode kommentarer til regeringens nye strategi. Jeg fornemmer sådan set også en ret bred opbakning til den udenrigspolitiske linje helt overordnet, og det er sådan set ikke overraskende, for det har jo altid karakteriseret Danmark, at vi under skiftende regeringer trods alt har haft en rød tråd, eller hvad farve man nu vil ty til, altså i hvert fald en gennemgående linje i vores tilgang til resten af verden. Og det er også vigtigt og en af grundforudsætningerne for, at et lille land som vores kan spille en rolle.

Så har der, og det er helt naturligt, været mange indlæg om krigen mellem Israel og Hamas, som jo blev antændt af et diabolsk, forfærdeligt terrorangreb mod Israel den 7. oktober. Det er det største drab på jøder siden holocaust, et israelsk 9/11, men ti gange større, hvis man ser forholdsmæssigt på det gennemslag, det har haft befolkningsmæssigt. Det er helt, helt frygteligt, og derfor er der nu krig og ufred igen, og en konflikt, som har varet i årtier, er blusset op til et niveau, som vi ikke har set meget, meget længe, med en indbygget enorm risiko for, at det spreder sig til hele regionen, men jo også, som flere ordførere også har været inde på, spreder sig videre til skel mellem Nord og Syd, og også med risiko for, at det sætter sig som et skel i vores egen befolkning.

Derfor har vi et stort og fælles ansvar for sammen med resten af EU at sikre, at konflikten ikke spreder sig, og tage hånd om, at risikoen for migrationsbølger, voldelig ekstremisme, terrorisme og antisemitisme ikke spreder sig. Det har mange adresseret, lidt med forskellige indfaldsvinkler, og jeg noterede mig også, at Alexander Ryle påpegede, hvad der jo er rigtigt, at det her spørgsmål slet ikke er omtalt i den nye udenrigs- og sikkerhedspolitiske strategi.

Det er sådan set slet ikke nævnt, og det kan man jo godt stå at filosofere over, og man kunne også pege fingre, og for mit vedkommende ville de fleste af dem jo pege ind mod mig selv. Men til det kan man vel sige, at formålet med en udenrigs- og sikkerhedspolitisk strategi for så vidt jo ikke er at forudsige den næste krise, den næste invasion eller det næste terrorangreb, men at sætte en strategisk retning, opstille et pejlemærke eller et kompas,for vores udenrigspolitik i en verden, der er blevet mere usikker og uforudsigelig.

Lige præcis det forhold, at vi nu står med en opblusning i Mellemøsten, som ikke er omtalt, understreger jo pointen om, at vi lever i en uforudsigelig tid, hvor den aktuelle geopolitiske situation jo også spiller ind, fordi den her konflikt polariserer verden, både regionalt og, som jeg var inde på, også i forhold til vores eget samfund.

Det skaber en ekstremt farlig situation, hvor der er flere lande, som forsøger at udnytte konflikten. Nogle har rimeligvis også været med til at initiere den, altså Iran, andre sidder blot og iagttager den her splittelse, der vokser frem – Putin – og glæder sig over, at der i hvert fald potentielt er en risiko for, at det fjerner fokus fra andre ting.

Alt det her fører jo til, at det er vigtigt for os alle sammen, at vi finder de balancer, der vil gøre det muligt at håndtere den her højspændte situation i sammenhæng med andre højspændte situationer, som vi også skal forholde os til, og det understreger jo pointen om, at vi skal vænne os til, at dagen i morgen ikke bliver, som den var i går. Vi lever i en noget mere usikker tid end den, der i tiår efter murens fald prægede hele det globale landskab.

Kl. 16:35

Det ser vi jo også stærkt i forhold til Ukraine og de andre østlige frontlinjestater, hvor Putins drømme om et Storrusland kommer buldrende, men det er jo ikke det eneste sted. Vi ser det også i Asien, hvor Kina ønsker et større albuerum, vi ser det i Afrika og Latinamerika, hvor Rusland og Kina byder sig til på hver deres måde, vi ser det i Nordamerika, hvor USA i stigende grad orienterer sig mod Asien og forventer, at vi i Europa påtager os et større ansvar for vores frihed og sikkerhed, og vi ser jo også et USA, som undergår demografiske forandringer, og som, hvis man laver fast forward 10, 20, 30, 40, 50 år frem, ikke pr. automatik bare kan regnes ind som et kontinent, der sådan ubetinget kun kigger vores vej.

Det er jo de kolde realiteter, og det er dem, vi skal forholde os til, og selv om det virker besnærende, nytter det jo ikke at trække følehornene til sig, slå teltet op i egen have og glemme verden udenfor. Det handler om at læne sig forlæns ind i fremtiden og forholde os til den verden, vi lever i, og de konflikter, der kendetegner den, og det er der også flere der har været inde på, og jeg har sådan set også med en vis tilfredshed noteret mig, at man også fra ordføreres side, som ikke politisk er enige med mig selv, og her tænker jeg bl.a. på Enhedslistens ordfører, trods alt har taget ned, at vores strategi og vores virke har det afsæt, at vi forholder os realistisk til verden, sådan som verden ser ud, og ikke til, hvordan vi ønsker at den så ud.

Det er også med det afsæt, at vi søger en plads i FN's Sikkerhedsråd. Det er også mit afsæt, at vi styrker vores diplomati, og det er også mit afsæt, at vi har meldt os fuldtonet ind i kampen for Ukraines frihed, og det er også derfor, at vi kommer til at sætte et højt ambitionsniveau, når vi i 2025 skal overtage formandskabet i EU. For det er ikke en strategi at læne sig tilbage og håbe på det bedste, men vi må prøve at gøre det modsatte, og det er præcis det, der ligger til grund for den nye udenrigs- og sikkerhedspolitiske strategi.

Det har jo været en dyster diskussion, fordi det er et dystert verdensbillede, vi kigger på, men jeg tror så alligevel her, hvor redegørelsesdebatten nærmer sig sin ende, at det er vigtigt at huske på, at alt ikke skal synges i mol. Personligt er jeg selv grundlæggende et optimistisk menneske, og jeg synes også, at fortællingen om dansk udenrigspolitik anno 2023 også skal handle om de nye muligheder – muligheder, som vi som regering har tænkt os at gribe. Det gælder først og fremmest i forhold til landene uden for Vesten, vores lokale partnere, landene i Afrika, og nu er der nogle stykker af os, der går glip af en konference, som Dansk Industri har holdt, præcis mens vi sidder her, om Afrika, og som jo er et vidnesbyrd om, at man også i dansk erhvervsliv ser nogle muligheder i Afrika, men det gælder også Asien, det gælder Latinamerika, og det gælder alt derimellem. Og jeg tror ikke, jeg fornærmer nogen, jo så måske højst mig selv, ved at sige, at det her er lande, altså i Afrika, Asien, Latinamerika, som måske ikke har fået den allerallerhøjeste prioritet i dansk udenrigspolitik gennem de sidste årtier, og det gælder ikke bare Danmark, men det gælder også Europas tilgang til de dele af verden.

Det har jeg også mærket helt konkret, når vi har mødtes i kredsen af udenrigsministre, og også før jeg fik den position – og tak til hr. Alex Ahrendtsen for den blandede ros og ris i den sammenhæng – altså at der altid har været mange ting på dagsordenen, som vi gerne ville nå omkring, og at man, når sådan de mest oplagte emner var løst, så aldrig rigtig nåede til de andre ting, som jo for så vidt er ligeværdigt vigtige. Og det er jo ikke et udtryk for nogen ond vilje, men måske snarere et udtryk for en mekanisme om, at der er grænser for, hvor mange problemstillinger man kan have højt oppe på agendaen samtidig. Det skal vi holde os for øje, og det skal vi også holde os for øje lige præcis nu, hvor situationen i Mellemøsten tager rigtig meget energi i vores befolkninger, i vores medier og politisk og jo for så vidt også økonomisk, altså at vi er nødt til at have den systematik i vores arbejde, at det ikke får lov at skubbe andre ting væk. Det er der jo en overmåde stor risiko for ellers ville ske.

Kl. 16:40

Når jeg siger det her, gælder det jo først og fremmest i forhold til Ukraine, som fortsat må holdes helt højt oppe på vores liste. Jeg mødte et par uger efter det her forfærdelige terrorangreb på Israel en ældre herre, som jeg har stor respekt for, og det var også sagt i munterhed, og det er selvfølgelig noget, man skal passe på med i den her sammenhæng, men han kom hen til mig og sagde: Lars, er krigen i Ukraine slut? Jeg kan forstå, at krigen i Ukraine er slut. Og så sagde jeg: Jamen det er den da ikke. Så sagde han, at der ikke har været noget om det i tv de sidste 14 dage. Det er selvfølgelig en sørgmunter betragtning, men det repræsenterer jo det, som vi taler om her, altså risikoen for, at fokus flytter sig, og det må det ikke, og det er jo også derfor, vi skal opbygge en stærkere dansk udenrigstjeneste, så vi på en og samme tid ligesom kan fastholde et fokus mange steder.

Vi har brug for Indien, vi har brug for Brasilien, og vi har brug for Saudi-Arabien, for at komme i mål med den grønne omstilling, vi har brug for Egypten, vi har brug for Etiopien, og vi har brug for Algeriet, for at tage hånd om hele migrationsspørgsmålet, vi har brug for Argentina, vi har brug for Taiwan, og vi har brug for Tchad, for at få adgang til sjældne jordarter og diversificere vores forsyningskæder. Det er jo den skinbarlige sandhed, at vi har brug for at have relationer af forskellig karakter med stort set alle.

Det er også derfor, at vi forsøger at sætte et højt ambitionsniveau, og det kommer vi også til i det arbejde, som vi for alvor tager hul på straks i det nye år – og som jeg havde glædet mig til at tyvstarte sammen med Dansk Industri her i eftermiddag – hele vores arbejde omkring Afrika, hvor vi har brug for en langt, langt mere offensiv tilgang og i virkeligheden også et opgør med den kendte sang af Nanna, hvor vi synger om Afrika, Afrika, det land, som alle børn kender, som om Afrika var et land, når vi alle sammen ved, at det er 54 forskellige lande, som rummer 54 forskellige former for problemstillinger og potentialer, og hvor vi har brug for at blive meget, meget klare på, hvad vores strategiske interesser er i de respektive forskellige lande, fordi det er forskelligt, og vi de steder, hvor der er et potentiale, skal dyrke det. Så det er tilgangen, og tak for, at den sådan grundlæggende bakkes op.

Så vil jeg gerne bare lige slutte af med at sige et par ord om vores diplomatiske kampevne eller muskelkraft, som hr. Karsten Hønge kaldte det. For det er jo relevant. Vores udenrigspolitiske ambitioner kan jo ikke føres ud i livet, uden at vi også sætter ressourcer bag dem, og derfor er det jo også så utrolig godt, som flere også var inde på, at vi har flyttet os derhen, hvor der nu også er en parathed til at betale vores kontingent i NATO-klubben, som det blev beskrevet. Det er godt, at vi vil leve op til vores NATO-forpligtigelser om de 2 pct., det er godt, som regeringen lancerede det i forgårs med 2030-planen, at vi nu også har skabt økonomi til ikke bare kortvarigt at nå op på 2 pct. for så at falde ned igen og nå op igen, men at vi sætter ressourcer af til at blive på det niveau, og at vi dermed også har langsigtede ressourcer til at støtte Ukraine. Det er godt, og det er godt, at det har bredt sig som en bred politisk erkendelse i den alvor, som Putins ulovlige angrebskrig i Ukraine skabte.

Det er jo, som hr. Alex Ahrendtsen, tror jeg det var, var inde på, og andre var også inde på det, altså en gammel målsætning helt tilbage fra Wales i 2014. Det var lidt langmodigt at komme derhen; da man i forrige valgperiode åbnede forsvarsforliget, kneb det, kan man vist sige uden at fornærme nogen, med den politiske betalingsvilje. Men den er så kommet på plads senere, og det er rigtig, rigtig godt, ligesom det også er rigtig, rigtig godt, at vi nu får hele kredsen omkring Østersøen engageret i NATO-samarbejdet, når ellers tyrkerne får ratificeret, og det presser vi på for; det er en dansk interesse. Det er vigtigt, og det er også vigtigt, at vi får styrket vores udenrigstjeneste. Det er jo også derfor, regeringen i det finanslovsforslag, der er lagt frem, og som for tiden diskuteres og forhandles, løfter udenrigstjenesten med, hvad der svarer til 12 pct. målt i nettotilvækst, med dette år som udgangspunkt og så de næste 4 år frem. Det er et forslag, som jeg ikke bare håber, men som jeg egentlig også allerede har aflæst nyder stor og bred politisk opbakning her i salen.

Kl. 16:46

Man skal jo ikke bruge pengene, før man har dem, men jeg kan da her tilkendegive, at jeg meget, meget snart vil konkretisere regeringens planer om at åbne en lille håndfuld nye danske ambassader på strategisk vigtige steder rundtomkring i verden, ligesom jeg også vil præsentere nye tiltag, som skal gøre udenrigstjenesten mere robust og åben over for det samfund, vi er en del af, og det vil bl.a. indebære et bedre samspil med dansk erhvervsliv om de dilemmaer, den nye geopolitiske virkelighed skaber for dem.

Så med den nye udenrigs- og sikkerhedspolitisk strategi har regeringen lagt en klar linje for et Danmark, der tager ansvar, og med det vil jeg takke for debatten og de meningsudvekslinger, der har været her i dag, og udtrykke et oprigtigt følt ønske om i et tæt samarbejde med Folketinget at sætte disse udenrigspolitiske ambitioner igennem i den virkelighed, som er meget, meget kompleks, men hvor det at vende ryggen til den i hvert fald ikke fører nogen steder hen. Tak.

Kl. 16:47

Den fg. formand (Erling Bonnesen):

Mange tak for det. Der er en række korte bemærkninger, og den første er fra hr. Lars Boje Mathiesen.

Kl. 16:47

Lars Boje Mathiesen (UFG):

Tak, og tak for redegørelsen. Jeg kunne godt tænke mig at spørge lidt ind til Frontex og de illegale migranter, som kommer over fra Afrika. Italien har indgået en aftale eller er i hvert fald i gang med at indgå en aftale med Albanien om et såkaldt Rwanda, som vi vel kan kalde det i citationstegn, som Danmark også har kigget på. Hvad er udenrigsministerens holdning til det, og vil man undersøge, om Danmark skal gå i samme fodspor?

Kl. 16:47

Den fg. formand (Erling Bonnesen):

Ministeren.

Kl. 16:47

Udenrigsministeren (Lars Løkke Rasmussen):

Danmark er jo blandt de lande, der presser på for – hvordan man skal udtrykke det her diplomatisk, er jo noget, jeg stadig øver mig i – at vi får en mere robust tilgang til hele det her spørgsmål, men også en mere holistisk tilgang, hvor det med at lave aftaler med tredjelande sådan set inspireret af også Tyrkiet-EU-aftalen er brugbare værktøjer, og det jo sådan set også den tænkning, der ligger bag det her bilaterale samarbejde, som man lige skal se konkretiseres og udfolde sig, mellen Italien og Albanien. Så det er vi sådan set meget åbne over for.

Når jeg så understreger det med det holistiske, er det, fordi – jeg tror, det var hr. Christian Friis Bach, der var inde på det – man ikke dæmmer op for migrationsbølger alene ved at have en effektiv beskyttelse af den ydre grænse. Vi står over for, at Afrika – bare for at tage det konkret – får fordoblet sin befolkning frem mod 2050, hvor hver fjerde indbygger på Jorden vil være afrikaner, hvor hver anden ung – hver anden ung! – vil være afrikaner. Og hvis man ikke også samtidig sørger for at skabe udviklingsmuligheder, findes der ikke noget hegn, der kan bygges højt nok til, at folk ikke kan kravle over det. Så der er jo brug for en holistisk tilgang i de her ting.

Kl. 16:49

Den fg. formand (Erling Bonnesen):

Hr. Lars Boje Mathiesen.

Kl. 16:49

Lars Boje Mathiesen (UFG):

Tak. Vi har jo heldigvis et langt, stort hegn, der hedder Middelhavet.

Mener udenrigsministeren, at den ordning, som der bliver lagt op til i Albanien, ikke er humanistisk? Som jeg har forstået det, vil den skulle leve op til de gængse menneskerettighedskrav også i Albanien. Sådan har jeg i hvert fald læst det, men er der noget, udenrigsministeren er bekendt med, som gør, at det ikke skulle leve op til de krav?

Kl. 16:49

Den fg. formand (Erling Bonnesen):

Ministeren.

Kl. 16:49

Udenrigsministeren (Lars Løkke Rasmussen):

Det er klart, at hvis man laver tredjelandssamarbejder om returnering af folk, der egentlig opfylder de internationale konventioner for at være flygtninge, så skal man sikre sig, at omstændighederne omkring det er rigtige. Jeg har ikke haft lejlighed til at nærstudere den der aftale godt nok, men når jeg bragte det med det holistiske ind, var det nu ikke så meget i relation til lige den konkrete aftale. Det var mere til tænkningen om, hvordan man dæmmer op for migrationsstrømmene, hvor jeg bare stilfærdigt siger, at det kan man ikke alene gøre med returneringsaftaler.

Jeg nævner Afrika som et eksempel. Hvis ikke man får skabt en udvikling på det afrikanske kontinent, hvor unge afrikanere føler, at der er en fremtid i Afrika for dem, så vil man få nogle helt massive flygtningestrømninger, som vi ikke har set til dato, og så vil ingen returneringsaftale være stærk nok til at kunne håndtere det. Så det er derfor, at vi skal satse på det her tredjelandssamarbejde, at vi skal satse på udviklingsstøtte, at vi skal satse på at flytte os fra aid til trade, altså handel, og det er egentlig også det, der bl.a. ligger i vores Afrikastrategi, som vi nu tager hul på at udarbejde.

Kl. 16:50

Den fg. formand (Erling Bonnesen):

Så er det fru Aaja Chemnitz.

Kl. 16:51

Aaja Chemnitz (IA):

Også tak herfra. Udenrigsministeren kommer jo sådan set hele jorden rundt, men jeg hørte ikke udenrigsministeren sige særlig meget omkring Arktis eller omkring Grønland og Færøerne. Man kan jo sige, at det er godt at gå efter at få flere venner, men jeg tror også, at det er vigtigt at huske på, at når man gerne vil det gode samarbejde, og det tror jeg sådan set ministeren gerne vil, så er det også vigtigt at italesætte arbejdet i Arktis – og jeg tror egentlig, at det er en forglemmelse, så jeg vil lade tvivlen komme ministeren til gode og give ham muligheden for at sige lidt mere.

Vi ved jo, at vi går og venter på naalakkersuisut i forhold til den her arktiske strategi, men vi ved også, at vi har en opgave i Folketinget og hos den danske regering i forhold til at sikre en arktisk strategi, så det kunne godt tænke mig at høre udenrigsministeren sige nogle ord omkring. For vi ved, at naalakkersuisut kommer til at afslutte deres arktiske strategi her inden længe; det er i hvert fald den melding, der officielt er kommet. Tak.

Kl. 16:51

Den fg. formand (Erling Bonnesen):

Ministeren.

Kl. 16:52

Udenrigsministeren (Lars Løkke Rasmussen):

Tak for det. Det er udførligt omtalt i den redegørelse, vi debatterer her i dag. Og det er rigtigt, at jeg så reflekterede lidt her i går i mine slutbemærkninger. Måske er det i virkeligheden også for at fastholde ambitionen om det gode samarbejde, al den stund at jeg nu har været udenrigsminister i et år og haft en ambition om at lave en arktisk strategi, men også en forståelse for, at den skal udarbejdes for hele rigsfællesskabet, og at der er brug for et grønlandsk input, som så ikke er kommet endnu, og som jeg har efterspurgt ad en række omgange – og det afventer jeg så respektfuldt – således at kongeriget Danmark kan forlade den position, vi har for nærværende, hvor vi er den eneste arktiske stat, der ikke har en arktisk strategi.

Kl. 16:52

Den fg. formand (Erling Bonnesen):

Fru Aaja Chemnitz.

Kl. 16:52

Aaja Chemnitz (IA):

Mange tak. Det er jo efterhånden et par år siden, at vi havde en drøftelse af det i Folketinget, hvor vi ligesom lagde op til den her arktiske strategi for kongeriget, og derfor tænker jeg, at det kunne være interessant i hvert fald at høre, hvordan man forestiller sig at processen skal være, lige så snart Grønland har sin strategi på plads.

Kl. 16:53

Den fg. formand (Erling Bonnesen):

Ministeren.

Kl. 16:53

Udenrigsministeren (Lars Løkke Rasmussen):

Jamen altså, jeg er meget, meget spændt på at se det grønlandske bidrag, og så vil vi jo selvfølgelig initiere drøftelser mellem de udenrigspolitiske ordførere. Det er ikke, fordi jeg i virkeligheden betragter det som så svær en politisk opgave, altså at formulere en strategi for kongeriget. Det svære bliver jo at implementere den i en situation, hvor Arktisk Råd er præget af krigen i Ukraine, og hvor man skal takke nordmændene for at have lavet en fornuftig overtagelse af formandskabet, og hvor vi skal håndtere en situation, hvor der jo er en risiko for, at der sker en udvikling, der fører flere risici med sig i Arktis; der er en risiko for, at et i virkeligheden svagt Rusland, der er nødt til at åbne sig for Kina, skaber mulighed for en højere grad af kinesisk indflydelse, hvor vi så skal sætte det, som helt sikkert bliver vores strategi og vores ambition, igennem, nemlig at fastholde Arktis som et lavrisikoområde, hvor man også muliggør, kan man sige, det potentiale, der er for lokalbefolkningen, og giver en respektfuld mulighed for også at udnytte naturressourcer og sådan noget og sætte det igennem.

Så det bliver nok i virkeligheden sværere end at formulere vores egne ambitioner. Det skal vi have gjort i god tid, inden vi overtager formandskabet i 2025, og det formandskab skal i øvrigt også afvikles på en måde, hvor vi tager det ned, som fru Aaja Chemnitz også sagde, nemlig at hovedårsagen – med en lille færøsk undtagelse – til, at kongeriget er en arktisk stat, er, at Grønland er et arktisk land.

Kl. 16:55

Den fg. formand (Erling Bonnesen):

Så er det hr. Christian Friis Bach.

Kl. 16:55

Christian Friis Bach (RV):

Tak for det. Konflikten mellem Israel og Gaza udvikler sig jo time for time og bliver mere og mere alvorlig. Jeg noterede, at udenrigsministeren sagde, at man for 2 uger siden, da resolutionen på FN's Generalforsamlings blev behandlet, ville have stemt for den, hvis man havde fået det ind med en fordømmelse af Hamas og en klar stillingtagen til, at gidslerne skulle frigives øjeblikkeligt. Men det er det her med, at man på det tidspunkt fra dansk side godt kunne have stemt for en øjeblikkelig våbenhvile, som der står i resolutionen. Rådskonklusionerne er jo også et par uger gamle nu. De taler så om de humanitære pauser, og på det samråd, vi havde for et par dage siden, drøftede vi spørgsmålet, men tingene bevæger sig jo hele tiden. Senest har vi set både en række nye lande og aktører tilslutte sig kravet om en våbenhvile.

Jeg vil høre udenrigsministeren, om det, den danske regering ønsker, er en pause, for at krigshandlingerne bliver genoptaget, eller en våbenhvile, som kunne stoppe handlingerne og gøre, at man kunne søge andre løsninger og måder at stille Hamas til ansvar på.

Kl. 16:56

Den fg. formand (Erling Bonnesen):

Ministeren.

Kl. 16:56

Udenrigsministeren (Lars Løkke Rasmussen):

Må jeg ikke lige for historieskrivningens skyld sige, at den resolution, der var til afstemning på FN's Generalforsamling, hvor Danmark stemte for det canadiske ændringsforslag, som fik et flertal, men ikke et tilstrækkeligt flertal til, at det blev taget ind i resolutionen, var en resolution, som rummede mange gode elementer. Men der var i hvert fald to ting, der var fraværende og ikke tilfredsstillende set med danske øjne og i virkeligheden heller ikke med hovedparten af Europas øjne, nemlig en entydig fordømmelse af Hamas' terrorangreb og en understregning af Israels berettigede mulighed for selvforsvar. Det skal lige siges.

Så er det jo rigtigt, at vi står med en frygtelig situation, hvor den humanitære katastrofe også vokser. Det er derfor, Danmark så sent som i dag har lanceret en yderligere støttepakke på 10 mio. euro, dvs. 75 mio. kr., der bringer den danske nødhjælp i indeværende år op på 240 mio. kr. Det siger sig selv, at den villighed til at yde nødhjælp også følges op af en ambition om at kunne få lov at aflevere den. Forudsætningen for, at man kan få nødhjælp ind i Gaza, og at man i øvrigt kan distribuere den i Gaza, er, at der kommer pauser i krigshandlingerne, og det er derfor, vi på linje med EU støtter ønsket om, at der kommer pauser i krigshandlingerne.

Kl. 16:57

Den fg. formand (Erling Bonnesen):

Hr. Christian Friis Bach.

Kl. 16:57

Christian Friis Bach (RV):

Tak for det. Spørgsmålet gik måske lige et skridt videre, nemlig på, om man fra dansk side ønsker, at pausen skal være der, med henblik på at krigshandlingerne fortsætter, eller at pausen skal udnyttes til faktisk at søge andre løsninger, hvor vi kan få skabt sikkerhedsgarantier og få samlet både arabiske lande, USA og Vesten om at få retsforfulgt Hamas med opbakning fra de palæstinensiske organisationer, som ønsker det samme. Så spørgsmålet var: Ønsker man, at pausen ligesom skal være en pause, for at krigshandlingerne skal fortsætte, eller ønsker Danmark, at pausen skal være en vej mod, at krigen stopper?

Kl. 16:58

Den fg. formand (Erling Bonnesen):

Ministeren.

Kl. 16:58

Udenrigsministeren (Lars Løkke Rasmussen):

Det bliver jo også lidt en diskussion om, hvad ord betyder. For en pause kan være kort, og den kan være lang, og den kan også få en længde, hvor den ender med at blive permanent, fordi pausen åbner nogle muligheder, man ikke troede var der, da man kaldte på den. Men for lige at skitsere yderpunkterne vil jeg sige: En våbenhvile er at fryse nogle ting og skabe rum til, at Hamas kan reorganisere sig, og en pause er en mulighed for at opfylde forskellige ting på en og samme tid, nemlig muligheden for at få humanitær hjælp ind og muligheden for at få folk, der søger at komme i sikkerhed, ud. Vi arbejder jo benhårdt på at få dem, der står på danskerlisten, ud af Gaza. Nogle af dem befinder sig i Gaza by. Så selv om vi arbejder for og også tror på det og får dem på listerne, så de kan komme over grænsen ved Rafah, så hjælper det jo ikke noget, hvis ikke de kan komme fra Gaza by ned til Rafah. Det handler også om gidslerne, som der også sidder en dansk statsborger iblandt. Så der er mange gode grunde til, at der kunne komme en pause, og det er den danske ambition.

Kl. 17:00

Den fg. formand (Erling Bonnesen):

Så er det fru Charlotte Munch.

Kl. 17:00

Charlotte Munch (DD):

Tak. Jeg vil godt høre ministeren, om han mener, det er korrekt, når flere lande mener, at vi tæller forkert sammen, når vi tæller vores bidrag med i de 2 pct., sådan som det fremgik i morges på DR.

Kl. 17:00

Den fg. formand (Erling Bonnesen):

Ministeren.

Kl. 17:00

Udenrigsministeren (Lars Løkke Rasmussen):

Nej, det mener jeg ikke er korrekt. Jeg mener helt entydigt, at et dansk bidrag til Ukraines kamp mod Rusland på alle måder også tjener vores egen sikkerhed. Altså, det er jo i virkeligheden, selv om NATO-paraplyen ikke rækker ind over Ukraine og NATO ikke er i krig med Rusland, der, Vestens yderste grænse står aktuelt. Derfor har jeg også noteret mig, at NATO's generalsekretær, Jens Stoltenberg, ad flere omgange altså har været meget åben omkring de her spørgsmål.

En kugle på lager i Danmark er mindre værd i forhold til at beskytte vores alle sammens sikkerhed og tryghed end en kugle leveret til det ukrainske militær.

Kl. 17:01

Den fg. formand (Erling Bonnesen):

Fru Charlotte Munch frafalder en yderligere kort bemærkning. Så er der ikke flere korte bemærkninger, og vi siger tak til ministeren.

Da der ikke er flere, der har bedt om ordet, er forhandlingen af denne sag nu sluttet.

Inden vi går videre til næste sag, skal vi lige tilbage til den sædvanlige opstilling.

Det næste punkt på dagsordenen er:

8) 1. behandling af beslutningsforslag nr. B 8:

Forslag til folketingsbeslutning om, at tilskud til specialundervisning og anden specialpædagogisk bistand skal følge eleven.

Af Helena Artmann Andresen (LA) m.fl.

(Fremsættelse 04.10.2023).

Kl. 17:01

Den fg. formand (Erling Bonnesen):

Så er vi klar. Forhandlingen er åbnet. Jeg giver først ordet til ordføreren for forslagsstillerne for at give en begrundelse for forslaget, og det er fru Helena Artmann Andresen. Værsgo.

Kl. 17:02

Begrundelse

(Ordfører for forslagsstillerne)

Helena Artmann Andresen (LA):

Tak. Børn med særlige behov skal kunne få den rette støtte, uanset om barnet går i en folkeskole eller i en fri grundskole. Derfor fremsætter Liberal Alliance det her beslutningsforslag om, at tilskud til specialundervisning og anden specialpædagogisk bistand skal følge eleven. I den generelle debat om frie grundskoler, kommer der tit påstande om fri- og privatskoler og om, at de er asociale. Men det er helt ærligt ikke skolerne, der er sociale; det er vores lovgivning, der er det.

Jeg var ude at besøge en af Danmarks bedste privatskoler, og de fortalte mig, at de for nylig har måttet sende en elev med specialbehov videre, fordi skolen ikke kunne tilbyde den rette støtte til denne elev. Til gengæld kunne folkeskolen i kommunen det, og bl.a. havde familien også adgang til SkoDa. Undskyld, men jeg synes altså ikke, at vi kan være bekendt at have en lovgivning, der tillader den slags. Der er tale om børn med særlige behov og måske er eller risikerer at komme i mistrivsel. Der er stor forskel på kommunerne rundtom i landet, og derfor er det også vigtigt, at vi får en lovgivning, der sikrer lighed rundt i det danske land. Selv om friskolerne skal have den samme service til PPR, som folkeskolen får, er der rystende mange eksempler, hvor de frie grundskoler ikke får den samme service, fordi lovgivningen er lavet meget ukonkret. Lad mig bare komme med et eksempel. I Ringsted Kommune modtog alle friskoler et brev, hvor der stod, at de fremover kunne forvente 2 timers PPR-rådgivning hver sjette uge – et brev, som kommunens folkeskoler ikke fik.

For os i Liberal Alliance er det vigtigt, at vi hjælper alle børn med særlige behov på den bedst mulige måde, og jeg håber, at vi kan lægge ideologien væk et øjeblik for børnenes skyld. Jeg glæder mig til debatten, og tak for ordet.

Kl. 17:04

Forhandling

Den fg. formand (Erling Bonnesen):

Mange tak for det. Forhandlingen er nu åbnet, og den første, der får ordet, er børne- og undervisningsministeren.

Kl. 17:04

Børne- og undervisningsministeren (Mattias Tesfaye):

Først og fremmest tak til Liberal Alliance for at fremsætte beslutningsforslaget. Det er et forslag, der vil pålægge regeringen at fremsætte en ændring af loven, sådan at tilskud til specialundervisning skal følge eleven, uanset om eleven går i folkeskole eller i en fri grundskole. Kommunerne skal altså yde samme tilskud til en fri grundskole som til folkeskolen, hvis en elev skifter fra folkeskolen til en fri grundskole.

Jeg synes, det er vigtigt at slå fast, for det første, at alle elever, der har behov for det, allerede ifølge lovgivningen har ret til specialundervisning. Det gælder, uanset om de går i en fri grundskole eller i folkeskolen. For elever i frie grundskoler skal skolen efter loven tilbyde specialundervisning, hvis eleven har behov for det, og skolen modtager et tilskud fra staten.

Regeringen er enig i, at de frie grundskoler gerne må tage et større socialt ansvar, men vi synes ikke, forslaget her er den rigtige vej at gå. Det er et forslag, der nemlig vil indebære et grundlæggende brud med det nuværende og, synes jeg, velfungerende statslige tilskudssystem for frie grundskoler, hvor staten yder tilskud baseret på udgiften pr. elev i folkeskolen, eller det, vi nogle gange kalder koblingsprocenten. Det vil også bryde med princippet om, at de frie grundskoler modtager et ensartet tilskud uanset skolens beliggenhed, da tilskuddet med forslaget vil afhænge af den enkelte kommunes serviceniveau. Derudover vil det bryde med den kommunale styringsmodel, som er rimelig grundlæggende, hvis kommunerne skal have det fulde finansieringsansvar for en service, som de ikke selv leverer eller har indflydelse på.

I dag har kommunerne det fulde finansieringsansvar for elevernes behov for specialundervisning, så længe de er i folkeskolen. Dertil kommer, at der efter folkeskoleloven ikke beregnes et tilskud til specialundervisning, og at specialundervisning gives på baggrund af en konkret vurdering af elevens behov, og hvorvidt det kan opfyldes i den almindelige undervisning på en specialskole eller i en specialklasse. I forslaget står der, at frie grundskoler i dag skal søge om specialundervisningstilskud, og at det ikke er sikkert, at de kan få bevilget det. Jeg læser det på en måde, hvor jeg tænker, det må bero på en misforståelse.

I dag yder staten taxametertilskud til alle elever med behov for specialundervisning på frie grundskoler, hvis de har en udtalelse fra PPR om, at eleven har behov for støtte i mindst 9 timer om ugen. Forslagsstillerne henviser endvidere til en beregning fra tænketanken CEPOS med en gennemsnitlig udgift pr. specialklasseelev i folkeskolen på 230.000 kr. Den udgift sammenlignes med det statslige specialundervisningstilskud per elev i frie grundskoler på mellem 74.000 kr. og 124.000 kr. afhængig af antal specialundervisningselever pr. skole. Jeg synes egentlig, at det regnestykke er et godt eksempel på, at det, som tilsyneladende kan være rigtige tal, godt kan være lidt svære at sammenligne, for de to tal kan ikke sammenlignes. Specialundervisningen på frie grundskoler er typisk organiseret anderledes end i folkeskolen. Frie grundskoler har ikke specialklasser og fuldt sammenlignelige specialskoler på samme måde, som folkeskolen har det. Derfor kan man ikke rigtig sammenligne de tal.

Den nuværende tilskudsordning for specialundervisning, som blev indført i 2016, er udformet i samarbejde med de foreninger, der er på privatskoleområdet og friskoleområdet, og der er ikke fra de foreningers side fremsat ønske om en ny tilskudsmodel. Den eksisterende tilskudsordning for specialundervisning understøtter allerede det frie skolevalg for forældre til børn med særlige behov.

Regeringen lægger vægt på, at de frie grundskoler tager et socialt ansvar, og vi er enige med forslagsstillerne i, at der er rum for forbedring her. De frie grundskoler har mulighed for at tage et større socialt ansvar, men hvis incitamentet på frie grundskoler til at tage flere elever med behov for specialundervisning skal styrkes, skal det ske inden for rammerne af den nuværende og, synes vi, velfungerende tilskudsordning. Og med de ord kan vi ikke støtte beslutningsforslaget.

Kl. 17:08

Den fg. formand (Erling Bonnesen):

Mange tak for det. Der er en kort bemærkning fra hr. Lars Boje Mathiesen.

Kl. 17:08

Lars Boje Mathiesen (UFG):

Det er fair nok, hvis man gerne vil bevare det nuværende system. Vil ministeren erkende, at hvis man giver friskolerne bedre økonomisk incitament til at tage disse elever eller bedre muligheder økonomisk for at tage disse elever, vil de sandsynligvis så også gøre det?

Kl. 17:09

Den fg. formand (Erling Bonnesen):

Ministeren.

Kl. 17:09

Børne- og undervisningsministeren (Mattias Tesfaye):

Ja.

Kl. 17:09

Den fg. formand (Erling Bonnesen):

Hr. Lars Boje Mathiesen.

Kl. 17:09

Lars Boje Mathiesen (UFG):

Det er jeg glad for. Jeg tror også, vi kan blive enige om, at folkeskolen i dag har svært ved at løse opgaven, som det er på nuværende tidspunkt. Kunne det måske være en idé at kigge ud af boksen og sige: Godt, kunne friskolerne være med til at løse nogle af de udfordringer, som folkeskolen tydeligvis ikke kan løfte? Tro mig, jeg har været der i 20 år, og der er nogle ting, som ikke kan løftes der, og som jeg tror friskolerne kan løfte bedre, hvis de fik den økonomiske hjælp dertil.

Hvad er det, der gør, at man ikke vil kigge den vej og give friskolerne nogle bedre økonomiske forhold?

Kl. 17:09

Den fg. formand (Erling Bonnesen):

Ministeren.

Kl. 17:09

Børne- og undervisningsministeren (Mattias Tesfaye):

Jeg vil godt understrege, at jeg på ingen måde kategorisk afviser, at der kan ses på økonomien i specialundervisning på fri- og privatskoler – overhovedet ikke. Det kan der sagtens være gode grunde til at gøre. Jeg synes bare, at den her model, som er et grundlæggende brud med den nuværende økonomimodel, er en dårlig måde at gøre det på, særlig fordi den nuværende model, vi har, er aftalt efter dialog med Friskoleforeningen og Privatskoleforeningen, og min oplevelse er egentlig, at den fungerer udmærket. Man kan selvfølgelig godt kigge på, om den nuværende model kunne skrues sammen på en måde, hvor den endnu mere understøttede de fri- og privatskoler, der havde specialundervisning.

Kl. 17:10

Den fg. formand (Erling Bonnesen):

Så er det fru Helena Artmann Andresen.

Kl. 17:10

Helena Artmann Andresen (LA):

Tak for det. Jeg vil også lige sige, at vi har været i dialog med FRISKOLERNE og Danmarks Private Skoler, og når jeg taler med dem og jeg er ude at tale med forskellige privatskoler, siger de, at de virkelig har lyst til at hjælpe elever, der har særlige behov, men at de ikke har ressourcerne til det. Og de ønsker ikke at optage elever, som de ved de ikke kan lykkes med, og som de bliver nødt til at sende videre senere hen. Så nu, hvor ministeren ikke lige er med på vores model, tænkte jeg på, om ministeren kunne være med på, at vi kunne lave en model, hvor der var lidt mere gennemsigtighed, for det har været helt umuligt for mig at få tal ud af ministeriet for, hvad folkeskoleelever med specialbehov koster.

Kl. 17:11

Den fg. formand (Erling Bonnesen):

Ministeren.

Kl. 17:11

Børne- og undervisningsministeren (Mattias Tesfaye):

Det kan jeg godt forstå er helt umuligt, for det er også helt umuligt for mig at finde ud af, for det bliver konteret lidt forskelligt. Hvis en kommune sender et barn på specialskole, bliver det konteret særskilt, og derfor kan vi se, hvor mange udgifter der er til specialskoler. Men hvis en elev i en almindelig folkeskoleklasse får hjælp som specialundervisning i en almindelig folkeskole, bliver det konteret som en almindelig folkeskoleudgift. Derfor kan vi ikke rigtig med de nuværende regnskaber i hvert fald se, hvor mange penge vi egentlig bruger på specialundervisning samlet set på folkeskoleområdet. Men det er noget af det, jeg i dialog med Kommunernes Landsforening om at prøve at grave lidt ned i.

Nu var der for nylig en avisoverskrift, hvor der stod, at hver fjerde krone i folkeskolen bruges på specialundervisning, og det er jo ret voldsomt. Der var en anden overskrift, hvor der stod, at vi brugte 1 mia. kr. på taxakørsel frem og tilbage fra skole. Så der er noget her, vi skal have gravet os ned i, for ellers får vi drænet den almindelige undervisning, den almindelige folkeskole for økonomi, og det er en ond spiral at komme ind i, men som vi er i lige nu.

Kl. 17:12

Den fg. formand (Erling Bonnesen):

Fru Helena Artmann Andresen.

Kl. 17:12

Helena Artmann Andresen (LA):

Tak. Jeg håber i hvert fald, at vi kan få noget mere gennemsigtighed på det her område. Jeg kunne godt tænke mig at høre, om regeringen har gjort sig andre tanker, så privatskoler og friskoler får større mulighed for at løfte nogle flere elever. For vi ved, at de har bedre løfteevne, end folkeskolen har, og når jeg har været i dialog med dem, har en enkelt koblingsprocent ikke været nok, for de mangler mere økonomi. Men jeg kunne godt tænke mig at vide, om regeringen har gjort sig nogle tanker på det her område.

Kl. 17:12

Den fg. formand (Erling Bonnesen):

Ministeren.

Kl. 17:12

Børne- og undervisningsministeren (Mattias Tesfaye):

Jeg vil sige, at generelt set ligger koblingsprocenten på 76 nu. Så vidt jeg ved, har den ikke været højere før. Og friskolernes økonomi er generelt set – nu taler jeg om den generelt som sektor – ikke den mest udfordrede del af undervisningssektoren. Det er også vigtigt for mig at sige, at jo, det er rigtigt, der er masser af historier, dem hører jeg også, om, at friskoler og privatskoler siger til elever med særlige behov, at de desværre ikke kan rumme dem, og så bliver de skubbet tilbage i folkeskolen, for friskoler har ret til selv at beslutte, hvilke elever de vil have på skolen. Men jeg synes også, at det hører med til historien, at der også er friskoler, måske særlig nogle af dem med lidt færre elever, der faktisk løfter et rigtig stort socialt ansvar, også på specialundervisningsområdet.

Kl. 17:13

Den fg. formand (Erling Bonnesen):

Så er der ikke flere korte bemærkninger. Tak til ministeren. Vi kan gå videre til ordførerrækken, og den første ordfører er Socialdemokratiets ordfører, og det er fru Sara Emil Baaring.

Kl. 17:13

(Ordfører)

Sara Emil Baaring (S):

Tak. Jeg skal lige have sat talerstolen lidt ned her. Tak for ordet, og tak til Liberal Alliance for at fremsætte beslutningsforslaget B 8. Vi har et ansvar for at behandle alle børn lige og give dem den støtte, som de har brug for, uanset det skolevalg, som deres forældre har truffet for dem. Derfor er det vigtigt at understrege, at alle elever, uanset hvor de går i skole, allerede på nuværende tidspunkt har ret til specialundervisning. Det gælder for folkeskolen, og det gælder også for de frie grundskoler.

Ifølge friskoleloven skal fri- og privatskoler give specialundervisning og anden specialpædagogisk bistand til de elever, der måtte have behov for det, og for det her modtager skolerne et statsligt tilskud. De frie og private skoler skal altså følge reglerne, som man skal på folkeskoleområdet, således at elever på fri- og privatskoler modtager samme støtte som kommunens øvrige elever. Hvilken type skole en elev er indskrevet på har derfor ikke nogen betydning for, om en elev kan tilbydes specialundervisning.

Beslutningsforslaget henviser til, at frie grundskoler gerne må tage et større socialt ansvar. Her er vi i Socialdemokratiet helt enige, men vi mener ikke, at det her forslag er den rette vej at gå. I dag har kommunerne fuldt økonomisk ansvar for elevernes specialundervisning, så længe de er i en folkeskole. På frie grundskoler finansieres omkostningerne til specialundervisning og anden specialpædagogisk bistand gennem statslige tilskud, der er baseret på omkostninger pr. elev i folkeskolen, og gennem deres øvrige indtægter, herunder gennem skolepenge.

Det her forslag vil ændre det nuværende statslige tilskudssystem for frie grundskoler og bryde med princippet om, at frie grundskoler modtager et ensartet tilskud uanset skolens placering. I stedet for finansiering gennem statslige tilskud vil det med det her forslag være op til kommunerne selv at finansiere specialundervisning på de frie grundskoler. Kommunerne vil derfor ende med at have fuldt økonomisk ansvar for en service, som de ikke selv leverer eller har indflydelse på hvordan leveres.

Desuden vil det betyde, at tilskuddet til specialundervisning og anden specialpædagogisk bistand, som en fri grundskole modtager, vil variere fra kommune til kommune. Dette vil skabe en uensartet situation, hvor nogle kommuner vil være i stand til at yde et højere tilskud end andre, og det er ikke i tråd med princippet om ligebehandling og lige adgang til uddannelse for alle børn, uanset hvor de bor.

Vi mener, det er vigtigt at sikre, at alle børn, uanset hvor de går i skole, får den rette hjælp, og det mener vi netop at modellen, som den er i dag, understøtter. Derfor kan vi ikke støtte beslutningsforslaget.

Kl. 17:16

Den fg. formand (Erling Bonnesen):

Mange tak for det. Der er en kort bemærkning fra hr. Lars Boje Mathiesen.

Kl. 17:16

Lars Boje Mathiesen (UFG):

Som det er i dag, kan de enkelte folkeskoler komme til at hænge på nogle ret store regninger for deres elever, hvis de skal gå i specialklasser og ikke skal af sted på en specialskole. Det giver jo et meget ulige forhold. Hvis du har en skole, hvor der er mange, der har det behov, så dræner du den folkeskoles kasse meget for, hvad de kan yde af normal undervisning. Er det rimeligt? Det er jo sådan, det nuværende system fungerer.

Kl. 17:17

Den fg. formand (Erling Bonnesen):

Ordføreren.

Kl. 17:17

Sara Emil Baaring (S):

Jeg er fuldstændig enig i, at her er en problematik, som vi skal have gjort noget ved, og det er faktisk også noget af det, der ligger i regeringens folkeskoleudspil, hvor vi netop peger på, at der er en problematik her, fordi vi skal sikre, at der er de fornødne midler til almenområdet også.

Kl. 17:17

Den fg. formand (Erling Bonnesen):

Hr. Lars Boje Mathiesen.

Kl. 17:17

Lars Boje Mathiesen (UFG):

Det er meget fint, at man peger på problematikken, men hvis du skal løse problematikken for den enkelte folkeskole, skal kommunen jo dække det centralt. Det vil sige, at det går fra at være den enkelte skole til at være kommunen, der dækker de udgifter. Er det den løsning, man vil gå med? For ellers står skolerne stadig væk i det problem, at hvis de har to-tre elever, som hver kan koste fra 100.000 kr. og op til 500.000 kr., bliver de nødt til at skære ned på den undervisning, der er til alle de andre elever.

Kl. 17:17

Den fg. formand (Erling Bonnesen):

Ordføreren.

Kl. 17:17

Sara Emil Baaring (S):

Jeg tror, det er rigtig vigtigt her, at vi indgår i dialog med de forskellige partnere, der er omkring skolen, og noget af det, som kommunerne f.eks. peger på, er de såkaldte mellemformer. Det er det her med, at der er nogle kommuner, der faktisk er lykkedes med at lave noget ind imellem specialtilbud og almentilbud, og det kan faktisk gøre noget rigtig godt. Så jeg tror, det er vigtigt, at vi ser ind i, hvilke løsninger der er derude, og så prøver at blive klogere på det.

Kl. 17:18

Den fg. formand (Erling Bonnesen):

Fru Helena Artmann Andresen.

Kl. 17:18

Helena Artmann Andresen (LA):

Tak for det. Jeg tænkte på, om ordføreren så i det mindste kunne se idéen i at lave noget mere konkret lovgivning omkring kommunens samarbejde med privatskolerne, for jeg synes, det er nogle skrækkelige historier, man hører, om, at privatskolerne ikke har samme adgang til PPR osv. Så jeg kunne godt tænke mig at høre, om ordføreren kunne være med til det. Og jeg er enig, for de forældre, der har børn i fri- og privatskoler, er jo lige så meget skatteydere som dem, der har deres børn i en folkeskole i kommunen.

Kl. 17:18

Den fg. formand (Erling Bonnesen):

Ordføreren.

Kl. 17:19

Sara Emil Baaring (S):

Det er jeg faktisk fuldstændig enig i, og det synes jeg egentlig også at ministeren lige har redegjort for, altså at der skal vi ind og kigge på, om vi kan gøre noget. For uanset hvilken skole et barn går i, skal det jo have den rigtige hjælp.

Kl. 17:19

Den fg. formand (Erling Bonnesen):

Fru Helena Artmann Andresen.

Kl. 17:19

Helena Artmann Andresen (LA):

Det er jeg glad for, og det håber jeg så vi kan kigge på, og også styrke fri- og privatskolerne på nogle andre områder, så de også kan løfte et større socialt ansvar. For det ved jeg, at de virkelig gerne vil derude, men de føler ikke, at de har ressourcerne til det.

Kl. 17:19

Den fg. formand (Erling Bonnesen):

Ordføreren.

Kl. 17:19

Sara Emil Baaring (S):

Her må jeg også henvise til det, ministeren lige sagde: Det, der er på bordet i dag, er jo ikke et ønske, der kommer direkte fra dem selv. Og egentlig ligger der i taxameteret, at de kan understøtte, som det er i dag. Men med hensyn til alle de andre omstændigheder med, om man kan få et styrket samarbejde med PPR osv., så lad os gå ind og kigge på det.

Kl. 17:19

Den fg. formand (Erling Bonnesen):

Mange tak for det. Så er der ikke flere korte bemærkninger. Tak til ordføreren. Vi kan gå videre til Venstres ordfører, og det er fru Anni Matthiesen.

Kl. 17:20

(Ordfører)

Anni Matthiesen (V):

Tak for det. Tak til Liberal Alliance for at fremsætte det her beslutningsforslag i dag, så vi lidt kan drøfte situationen i de frie skoler i forhold til specialundervisningen til børn. Jeg kan sige, at jeg igennem 12 år har været ordfører, mere eller mindre, for de frie skoler og de private skoler, og det er altid godt drøfte de her ting. Jeg kan så også sige, at jeg ikke er blevet mødt med et ønske om at lave en model som den her, selv om jeg holder jævnlige møder med både privatskoleforeningen, friskoleforeningen og for den sags skyld de kristne friskoler og andre af de her organisationer omkring de frie skoler.

Det, der er problemet med forslaget her, for at være helt ærlig omkring det, er, at jeg synes, det faktisk bryder med den model, som jeg synes fungerer godt omkring de frie skoler – altså det med, at de får en koblingsprocent, og de ved, hvad de har at gøre godt med.

Så er der noget af det, som jeg godt kan høre Liberal Alliances ordfører påpege, også i spørgsmålene, i forhold til om de nu får den samme hjælp fra de forskellige kommuner, som de burde have. Altså, får de den samme hjælp som f.eks. folkeskolerne i kommunen? Og der kan jeg være helt ærlig og sige: Nej, det gør de ikke alle steder. Det er måske også her, at der er en opgave for de forskellige kommunalbestyrelser og byråd med at være bevidste om, at det måske ville være rimeligt at tilbyde den samme hjælp, uanset om børnene går på en friskole eller for den sags skyld i en folkeskole.

Jeg har, inden jeg blev politiker, arbejdet med det her område, og også dengang, kan jeg huske, blev der gjort forskel. Der tror jeg især, at det er kommunalpolitikerne, som på en eller anden måde skal være bevidste om, hvad det er, der sker, når man måske tilbyder noget i kommunen til folkeskolerne, men ikke gør det til de private og frie skoler.

Så det vil jeg rigtig gerne være med til også at drøfte yderligere, men i Venstre kommer vi til at afvise det her forslag, og det gør vi simpelt hen ud fra, at det jo er en helt anden model, der lægges op til her, og vi mener faktisk, at den nuværende model fungerer.

Kl. 17:22

Den fg. formand (Erling Bonnesen):

Tak. Så er der en kort bemærkning fra hr. Lars Boje Mathiesen.

Kl. 17:22

Lars Boje Mathiesen (UFG):

Når vi kan se, at udgifterne i folkeskolen til specialklasser og specialskoler er eksploderet – det er for at være ærlig nok det rigtige ord at bruge om det – så er det nok også rimeligt at antage, at nogenlunde samme proces foregår i friskolerne, altså at behovet også er steget der, men at pengene til at løse det jo ikke tilsvarende er fulgt med. Så er ordføreren ikke rimelig enig i, at det giver et problem, at friskolerne skal løse den her opgave?

Kl. 17:22

Den fg. formand (Erling Bonnesen):

Ordføreren.

Kl. 17:22

Anni Matthiesen (V):

Jeg er helt enig med ordføreren i, at vi har en kæmpe udfordring med, at mængden af omkostninger til specialundervisning i kommunerne stiger helt vildt i de her år, og derfor bliver vi simpelt hen nødt til at få kigget ind i, hvordan vi kan få noget af det løst. Jeg tror bare ikke, at det kun er et spørgsmål om at putte flere penge i. Jeg tror simpelt hen, at vi er nødt til også at kigge på den struktur, der er rundtomkring det, for jeg tror også, at det kræver en form for strukturændring, også i folkeskolerne, og jeg tror bare ikke, at flere penge vil løse det.

Kl. 17:23

Den fg. formand (Erling Bonnesen):

Hr. Lars Boje Mathiesen.

Kl. 17:23

Lars Boje Mathiesen (UFG):

Nej, absolut ikke. Jeg tror faktisk, man kan løse det billigere, for jeg er helt enig i, at det drejer sig om struktur, og de sidste 12 år har været katastrofale. Hvis man går tilbage, ligger der faktisk nogle løsninger, som man har arbejdet med tidligere, og som faktisk kunne fungere her.

En anden løsning til at sidestille friskolerne kunne være at hæve koblingsprocenten. Hvis man havde en koblingsprocent på 100, så sikrer man jo, at de her friskoler havde samme vilkår som andre, og så kunne de selv bestemme, om de ville have noget forældrebetaling oveni, og så kunne man levere de her tilbud. Så var der jo reelt set frit valg for forældrene, og så fulgte pengene reelt set barnet.

Kl. 17:24

Den fg. formand (Erling Bonnesen):

Ordføreren.

Kl. 17:24

Anni Matthiesen (V):

Jeg tror ikke, at ordføreren har holdt møder med de frie skoler og spurgt dem, om de kunne tænke sig det her. Jeg kan hilse og sige, at det største ønske, når jeg taler med de frie skoler og privatskoleforeningen, faktisk er, at politikerne bevarer roen omkring koblingsprocenten, for hvis man valgte at sætte den op til 100, var det måske ikke frie skoler mere. Jeg tror, man har et ønske om at bevare friheden på rigtig mange områder, men for den sags skyld også at have en forældreforpligtelse, i forhold til at de også skal betale et beløb til skolerne.

Kl. 17:24

Den fg. formand (Erling Bonnesen):

Så er det fru Helena Artmann Andresen.

Kl. 17:24

Helena Artmann Andresen (LA):

Tak, og tak for en fin tale, og hvis jeg skal være helt ærlig, forstår jeg det også godt i forhold til dele af kritikken af det her beslutningsforslag. Men jeg har et ønske om, at vi får mere gennemsigtighed med tilskuddet til specialundervisningen, og at det bliver ens for folkeskoler og privatskoler.

Så kunne jeg godt tænke mig at fortsætte lidt i den tråd, som hr. Lars Boje Mathiesen også startede. Jeg mener også, at koblingsprocenten skal sættes op, men når de frie og de private skoler ikke ønsker det, er det jo, fordi der sidder partier herinde, som ikke ønsker, at de skal have lige så meget, og jeg synes, at det er ærgerligt af den grund. Og de er også bange for, at de får taget friheden fra sig, hvis man hæver koblingsprocenten. Jeg synes sagtens, at man kan hæve koblingsprocenten og ikke pille ved lovgivningen og måske love dem, at der ikke bliver pillet ved den i x antal år. Det synes jeg ville være en rigtig fin løsning. Jeg ved ikke, hvad ordføreren tænker om det.

Kl. 17:25

Den fg. formand (Erling Bonnesen):

Ordføreren.

Kl. 17:25

Anni Matthiesen (V):

Jeg tror da egentlig, at der, hvis det er sådan, at vi herinde kan blive helt enige om, at vi de næste 10 år ikke rører ved koblingsprocenten, så er mange, der vil klappe i hænderne, især ude i friskoleforeningerne og privatskoleforeningerne. For der er en gang imellem en tendens til, at der her på Christiansborg går politik i tingene på en lidt dårlig måde, og jeg ved i hvert fald, at det skaber uro derude i virkeligheden, hver eneste gang man diskuterer koblingsprocent her i Folketingssalen.

Kl. 17:26

Den fg. formand (Erling Bonnesen):

Fru Helena Artmann Andresen.

Kl. 17:26

Helena Artmann Andresen (LA):

Ja, og det gør der nemlig, og jeg synes, at det er virkelig ærgerligt, for igen synes jeg, at pengene skal følge barnet, og jeg mener faktisk også sådan helt ideelt set, at koblingsprocenten burde være på 100 pct. Og jeg ved godt, at det desværre nok ikke kommer til at ske. Men jeg vil bare gerne takke for en god tale.

Kl. 17:26

Den fg. formand (Erling Bonnesen):

Ordføreren.

Kl. 17:26

Anni Matthiesen (V):

Tak, og jeg kan måske så lige binde en sløjfe omkring det, som ordføreren var inde på i det første spørgsmål, nemlig mere gennemsigtighed. Jeg kan sige, at jeg også håber rigtig meget, at vi kan få mere gennemsigtighed i forhold til kommunernes økonomi.

Jeg kan så bedrøve ordføreren med, at det ikke kun er på specialundervisningsområdet, at der nogle gange er udfordringer i forhold til at finde ud af, hvad pengene bliver brugt til. Så jeg tror måske, det er indenrigsordføreren i Liberal Alliance i, der har en opgave i forhold til at få sikret mere gennemsigtighed.

Kl. 17:27

Den fg. formand (Erling Bonnesen):

Mange tak for det. Så er der ikke flere korte bemærkninger. Tak til ordføreren. Vi kan gå videre til Moderaternes ordfører, og det er hr. Rasmus Lund-Nielsen.

Kl. 17:27

(Ordfører)

Rasmus Lund-Nielsen (M):

Mange tak for ordet. Det her beslutningsforslag omhandler, at tilskud til specialundervisning og anden specialpædagogisk bistand skal følge eleven, uanset om eleven går på en folkeskole eller en fri grundskole.

Lad mig starte med at sige, at jeg nærer stor sympati for forslagets intention. Det er en høj prioritet for Moderaterne, at der er gode vilkår for at modtage specialundervisning for alle elever med et specialbehov. Alle børn eller unge uanset deres forudsætninger fortjener lige muligheder for uddannelse, og vi har som samfund en pligt til at sikre, at de netop får den fornødne støtte og vejledning til bedre livschancer.

Men det er vigtigt at bemærke, at alle elever i dag, som der allerede er redegjort for, har ret til at modtage specialundervisning, hvis de har behov for det, uanset om de går i en fri grundskole eller i folkeskolen. Der er med andre ord i dag allerede en lovgivning, der sikrer alle elever ret til specialundervisning, for frie grundskoler modtager jo tilskud fra staten til at tilbyde specialundervisning, hvis det er nødvendigt.

Så derfor må vi konkludere, at grundforudsætningerne for det her forslag ikke er helt korrekte. Det er jo nemlig sådan, at staten yder tilskud til frie grundskoler baseret på enhedsudgiften pr. elev i folkeskolen, og hvis man skulle realisere det her beslutningsforslag, ville det, som der også allerede er redegjort for, kræve en grundlæggende ændring i den finansieringsmodel, som gælder for frie grundskoler, og det er ikke efterspurgt af de frie grundskoler.

Endvidere har frie grundskoler ikke specialklasser, på samme måde eller i samme omfang som folkeskolen har, og derfor er den kommunale udgift til en specialklasseelev ikke sammenlignelig med frie grundskolers. Det gennemsnitlige støttebehov for specialundervisningseleverne i de frie grundskoler må antages at være mindre end i folkeskolernes specialklasser.

Der skal med andre ord et meget lille forudsætningsskred til, før vi går fra at have et beslutningsforslag, som forslagsstillerne vurderer er udgiftsneutralt, til at det faktisk går hen og bliver ret omkostningstungt. Og jeg vil vurdere, at vi har at gøre med det sidste her, altså at det faktisk vil være forbundet med ret store omkostninger, både transaktionsomkostninger forbundet med at ændre finansieringsmodellen, men også udgifter forbundet med, at den faldende marginalomkostning, der er, når vi har flere og flere elever med specialbehov, jo tilsiger, at det, vi giver af penge, også bør falde, og det er jo ikke det, der er lagt op til, hvis det skal være den samme sum penge pr. elev. Så der er nogle forudsætninger forbundet med det her beslutningsforslag, som jeg ikke mener afspejler virkeligheden.

I Moderaterne lovpriser vi, at vi har frie grundskoler. Det er vigtigt at sige. Vi mener også, at vi bør kigge på rammerne for, at frie grundskoler tager et større socialt ansvar. Så intentionen bag det her forslag er som nævnt prisværdig, og vi bør altid søge efter måder at forbedre forholdene for elever med specialbehov på, men forslaget her er ikke den rigtige vej at gå og vil næppe være en trædesten til, at de frie grundskoler tager et større socialt ansvar. Så der skal nogle andre greb til, som vi er åbne for at drøfte i Moderaterne.

Så vi støtter derfor ikke det her forslag. Tak for ordet.

Kl. 17:30

Den fg. formand (Bjarne Laustsen):

Tak for ordførertalen. Og så er det fru Helena Artmann Andresen fra Liberal Alliance som spørger. Værsgo.

Kl. 17:30

Helena Artmann Andresen (LA):

Tak. Kunne man forestille sig, at man lavede en ens takst for nogle forskellige typer af elever med specialbehov, som var statslig og blev givet til både fri- og privatskoler og folkeskoler for at få mere gennemsigtighed og lighed?

Kl. 17:30

Den fg. formand (Erling Bonnesen):

Værsgo til ordføreren.

Kl. 17:31

Rasmus Lund-Nielsen (M):

Man skulle i hvert fald sørge for at have et tilskudssystem, som afspejler, at der kan være stordriftsfordele ved at have mange elever med et specialbehov. Og det er det, som jeg også lidt savner i det her beslutningsforslag, hvor forslagsstillerne jo, som jeg læser det, lægger op til, at det skal være den samme sum penge, der følger hver enkelte elev.

Det mener jeg ikke vil være fordelagtigt, da det er klart, at der vil være en faldende marginalomkostning forbundet med elev nr. 2, 3 og 4. Så jeg tror, vi skal være påpasselige med at sige, at vi skal have den samme takst.

Kl. 17:31

Den fg. formand (Bjarne Laustsen):

Så er det fru Helena Artmann Andresen for sit sidste spørgsmål. Værsgo.

Kl. 17:31

Helena Artmann Andresen (LA):

Det er heller ikke det, der menes med beslutningsforslaget. Men jeg skal igen være helt ærlig at sige, at jeg synes, at det er lidt kringlet formuleret, og jeg havde også krise, lige inden jeg skulle herned, for jeg havde faktisk forstået, at vi lagde op til noget lidt andet, for at være helt ærlig.

Men jeg kunne godt tænke mig at høre om det, ordføreren lidt tidligere talte om: Hvad har ordføreren gjort sig af tanker om, hvad man kan gøre, for at fri- og privatskoler tager et større socialt ansvar? De gør det allerede, og de har mange elever med særlige behov, men kan vi give dem rammerne for, at de kan gøre det i langt højere grad, end de gør i dag? For de ønsker det derude.

Kl. 17:32

Den fg. formand (Bjarne Laustsen):

Ja tak. Værsgo til ordføreren for besvarelse.

Kl. 17:32

Rasmus Lund-Nielsen (M):

En oplagt ting, man kunne overveje, er jo at øge den pulje, der i dag gives til specialundervisning som en del af det samlede tilskud. Det er jo sådan, at de ikke er øremærket til specialundervisning, og det mener jeg heller ikke de bør blive, men man kan godt øge selve den pulje, der gives til de frie grundskolers udgifter til specialundervisning. Det ville jo gøre, at de ville få et større incitament til at tage elever med specialbehov ind.

Kl. 17:32

Den fg. formand (Bjarne Laustsen):

Tak. Der er ikke flere korte bemærkninger, så vi siger tak til hr. Rasmus Lund-Nielsen for ordførertalen og går videre i ordførerrækken. Det er nu hr. Sigurd Agersnap fra SF. Værsgo.

Kl. 17:33

(Ordfører)

Sigurd Agersnap (SF):

Tak for ordet, formand. Vi er glade for, at specialundervisningen bliver sat på dagsordenen i dag. Det er et vigtigt område. Det er det for de elever, der har behov for specialundervisning, og det er det for vores velfærdssamfund helt generelt. Så derfor vil jeg gerne takke forslagsstillerne i Liberal Alliance for at få sat beslutningsforslaget på dagsordenen. Men der slutter roserne desværre nok også, for vi mener ikke, at det her beslutningsforslag vil styrke specialområdet.

Problemet i specialundervisningen er ikke tildelingsmodellen til friskolerne, eller hvor finansieringen ligger, men at økonomien til området ikke er stærk nok, altså at der mangler penge. Så den egentlige debat handler for os at se om, at man ikke skal spare på specialundervisningen, heller ikke i tider, hvor kommunernes økonomi er under pres, men at man er nødt til at styrke tilbuddene. Der er behov for at vælge den tilgang, der handler om, at det her område kun bliver billigere, hvis flere får det bedre. Det kræver, at man sørger for at opkvalificere og udvikle specialundervisningen, hvad enten det er i offentligt eller privat regi, og at alle får et relevant undervisningstilbud, som skaber trivsel, øger læringen og støtter udviklingen. Det er nødvendigt, at man får hurtig hjælp, og at det ikke bliver en sen indsats.

Det forslag, vi behandler her, vil for os at se kunne betyde en besparelse på vores folkeskoler. Det er i hvert fald kommunerne selv, som vil skulle finansiere det øgede tilskud til friskolerne, og hvor de penge skal findes i en forvejen presset økonomi, vil være svært at sige. Samtidig er vi også bekymret for, om det leder til en mere bureaukratisk finansieringsmodel og en mere bureaukratisk tilgang til specialområdet generelt. Det er meget svært at sætte en fast pris på specialundervisningen her fra Folketingets side. De elever, der har brug for specialundervisning, er ikke ens, og behovet for specialundervisning kan også udvikle sig gennem årene.

Derfor synes vi, det er en god model at have et samlet tilskud. I SF har vi en stor respekt for de frie grundskoler, som tager et socialt ansvar, og som har et stærkt specialtilbud, og vi ønsker at støtte op om de skoler. Det er derfor, vores forslag er, at vi ændrer tildelingsmodellen til privat- og friskoler, så de frie grundskoler, som tager et socialt ansvar, og som styrker specialundervisningen, støttes mere end de skoler, som ikke gør det. Det er vores håb, at det var det, vi kunne blive enige om for at styrke specialområdet frem for blot at flytte pengene fra kommunekassen over i det private, hvad dette forslag vil gøre.

Med det sagt kan jeg meddele, at SF er imod beslutningsforslaget, og jeg skulle hilse fra Enhedslisten og sige, at det er de også.

Kl. 17:35

Den fg. formand (Bjarne Laustsen):

Tak til hr. Sigurd Agersnap fra SF for ordførertalen. Der er ingen korte bemærkninger, så vi kan gå videre i ordførerrækken til fru Marlene Harpsøe fra Danmarksdemokraterne.

Kl. 17:36

(Ordfører)

Marlene Harpsøe (DD):

Først tak til Liberal Alliance for at fremsætte det her beslutningsforslag, B 8, om, at tilskud til specialundervisning og anden specialpædagogisk bistand skal følge eleven. I Danmarksdemokraterne er vi helt på linje med Liberal Alliance. Pengene bør følge eleven, uanset om man vælger den ene eller den anden skoleform, og derfor kan vi også bakke op om det her beslutningsforslag. Frie grundskoler kan tage et større socialt ansvar, hvis pengene følger eleven. Det var sådan set også det, vi hørte børne- og undervisningsministeren sige tidligere på talerstolen, så det handler også om politisk vilje til at gøre det rigtige.

I Danmarksdemokraterne støtter vi som sagt forslaget, fordi vi gerne vil have, at pengene skal følge eleven både i folkeskolen og den frie grundskole, hvis det er der, man gerne vil gå. Derfor vil jeg også sige, at det er afgørende for os, at en skoleelev får den bedste og mest optimale støtte i undervisningen, uanset hvilken skole man så går på.

I forhold til udvalgsbehandlingen kommer vi til at stille en række spørgsmål for at udfolde kompleksiteten i det her, som ikke helt er udfoldet i beslutningsforslaget, som det er nu. Men det kommer vi tilbage til under udvalgsbehandlingen, og ellers vil vi gerne takke Liberal Alliance igen for at sætte det her på dagsordenen.

Kl. 17:37

Den fg. formand (Bjarne Laustsen):

Tak. Der kom lige et enkelt spørgsmål fra fru Helena Artmann Andresen fra Liberal Alliance. Værsgo.

Kl. 17:37

Helena Artmann Andresen (LA):

Jeg vil egentlig bare gerne takke Danmarksdemokraterne for, at I også sætter børn med særlige behov højt, uanset om de går i en folkeskole eller i en friskole. Så jeg vil egentlig bare gerne sige tak for støtten.

Kl. 17:37

Den fg. formand (Bjarne Laustsen):

Værsgo for besvarelsen.

Kl. 17:37

Marlene Harpsøe (DD):

Selv tak.

Kl. 17:37

Den fg. formand (Bjarne Laustsen):

Så er der ikke flere spørgsmål til fru Marlene Harpsøe fra Danmarksdemokraterne. Så går vi videre i ordførerrækken til fru Lise Bertelsen fra Det Konservative Folkeparti. Værsgo.

Kl. 17:38

(Ordfører)

Lise Bertelsen (KF):

Tak for ordet. Jeg vil allerførst sige mange tak til LA's ordfører for at fremsætte det her forslag. Det er prisværdigt. I Det Konservative Folkeparti går vi ind for barnets tarv. Vi går ind for, at alle børn skal have mulighed for det frie skolevalg, jævnfør vores eget tidligere udspil, og det er uanset forældreindkomst eller barnets behov for hjælp og støtte i løbet af skoledagen. For os er det rigtig vigtigt, at forældrene kan vælge lige præcis det skoletilbud, som passer til netop deres barn, sådan at alle børn får mulighed for at udvikle sig i et sundt og meningsgivende fællesskab. For når børn trives, lærer de nemlig bedre.

Derfor er vi også meget positive over for beslutningsforslaget, der vil lade tilskuddet til specialundervisning og anden specialpædagogisk bistand følge barnet, så det netop giver mulighed for et frit valg. Jeg er også glad for, at ministeren, som jeg hørte sige desværre ikke går ind for forslaget, er villig til at gå ind og kigge på, om der kan gøres andet på det her område. Tilmed er jeg meget taknemlig for, at Moderaterne også nævner, at man kan øge tilskuddet til puljen og gå ind og kigge på området. Så måske er der håb forude. Vi bakker i hvert fald op om det. Tak for ordet.

Kl. 17:39

Den fg. formand (Bjarne Laustsen):

Tusind tak for ordførertalen. Så er det fru Anni Matthiesen fra Venstre som spørger. Værsgo.

Kl. 17:39

Anni Matthiesen (V):

Jeg kunne bare godt tænke mig at spørge Konservatives ordfører, om man bakker op om det her beslutningsforslag.

Kl. 17:39

Den fg. formand (Bjarne Laustsen):

Værsgo for besvarelse.

Kl. 17:39

Lise Bertelsen (KF):

Tak for det. Ja, det bakker vi op om.

Kl. 17:40

Den fg. formand (Bjarne Laustsen):

Værsgo til spørgeren for anden korte bemærkning.

Kl. 17:40

Anni Matthiesen (V):

Hvad koster det her beslutningsforslag? Hvor mange penge forventer Konservative, der skal afsættes til det her beslutningsforslag?



Kl. 17:40

Lise Bertelsen (KF):

Jeg tænker, at det præcis er noget af det, vi skal gå ind og drøfte. For vi har netop, og fru Anni Matthiesen også har været inde på det, talt rigtig meget med private og frie skoler om, at det med at hæve koblingsprocenten er vi ikke interesseret i, fordi vi netop ikke ønsker mere statslig indblanding end højst nødvendigt, for at sige det, som det er. I forhold til selve beløbet har vi faktisk selv regnet på en model, som vil kunne løfte netop det her med, at vi i forvejen tager et godt socialt ansvar, men muligvis kan gøre det endnu bedre.

Kl. 17:40

Den fg. formand (Bjarne Laustsen):

Tak. Der er ikke flere spørgsmål til fru Lise Berthelsen, så vi går videre i ordførerrækken, og det er fru Lotte Rod fra Det Radikale Venstre, som ordfører.

Kl. 17:40

(Ordfører)

Lotte Rod (RV):

Kære Liberal Alliance og hr. Alex Vanopslagh: Der mangler penge i jeres forslag, og der mangler fornuft. Problemet er rigtigt nok, men løsningen er jo helt forkert, for med jeres forslag tager I penge fra folkeskolen, og helt ærligt, Liberal Alliance: Folkeskolen skal da ikke spare flere penge, tværtimod.

Problemet er sådan set rigtigt nok, for hvert år er der flere elever på friskolerne, som udredes for PPR og har brug for støtte. På den måde står folkeskolen og friskolen i den samme udfordring. Jeg er også enig i, at systemet sådan set er rimelig besværligt, som det er i dag. Det er jo sådan, at når man er en friskole, får man 123.000 kr. til den første elev, der har brug for specialundervisning. Man får 111.000 kr. til den næste elev, og man får 74.000 kr. til den tredje elev. Og hvis man har mere end 12 elever, der har brug for støtte, så skal skolen særligt godkendes i forhold til en specialundervisningsprofil. Det vil sige, at de skal have det op på en generalforsamling. De skal beskrive det på hjemmesiden, de skal indsende til STUK, altså ovre i ministeriet, og der skal være beskrivelser af kompetencer og planer osv. Hvis man så bliver godkendt, kan man få 23.000 kr. til de næste elever, og det er jo faktisk ret få friskoler, som har været igennem alt det, og som dermed kan få støtte til mange elever.

Så jeg er fuldstændig enig med Liberal Alliance i, at der virkelig er grund til at kigge på reglerne, men til gengæld er vi i Radikale Venstre lodret uenige i Liberal Alliances forslag. Lige om lidt skal vi i gang med at forhandle om en ny folkeskole, og regeringen er kommet med de her 35 forskellige forslag. Men i mine øjne gør regeringen ikke det, som er det allervigtigste, nemlig at sørge for, at almenpædagogikken, altså den almindelige undervisning i folkeskolen, kan være så god, at der er plads til alle børn – både de vilde, de stille, og de helt almindelige børn – fordi det jo bare helt grundlæggende kræver, at læreren har tid og materiale til at lave god undervisning. Nu vil jeg citere lærernes formand, Gordon Ørskov Madsen, som sagde i tirsdags, da regeringen kom med sin 2030-plan:

»Folkeskolens helt store udfordring er, at markant flere børn mistrives, får psykiatriske diagnoser og har behov for støtte og specialundervisning. Og pengene er ikke fulgt med. Det er en ganske voldsom udvikling, som regeringen slet ikke forholder sig til i den plan, de har fremlagt.” Han sigere videre:

”Vi vil rigtig gerne forebygge og gribe flere børn tidligere i folkeskolens almindelige klasser. Men vi ser, at der sker det modsatte. Når udgifterne til specialområdet stiger, er skolerne nødsaget til at spare på de tidlige indsatser. Det er en negativ spiral, som vi er nødt til at sætte en stopper for«.

Så jeg kan simpelt hen ikke forstå, at Liberal Alliance vil komme med det her forslag, som jo bare betyder, at folkeskolen kommer til at skulle aflevere endnu flere penge og dermed får endnu sværere ved at lave en almen undervisning, som er god for alle børn.

For det andet, som der også allerede har været diskussion om i dag, betyder det her forslag, at man indfører mere bureaukrati. Liberal Alliance indfører altså mere bureaukrati, for vi har ikke tallene for, hvad forskellige elever koster. Det svarede ministeren mig senest på det samråd, vi havde, og vi har også haft diskussionen igen i dag. De tal findes ikke, og det vil kræve bureaukrati og dermed jo tage penge fra undervisningen, som vil gå til, at man skal sidde og lave administrative systemer, hvis man følger Liberal Alliances forslag.

Det er den ene ting, og den anden ting er jo, at vi i Sammen om skolen arbejder med at få mere fokus på at hjælpe eleverne inde i klassefællesskabet, i stedet for at det hele tiden handler så meget om, at der er noget galt inde i den enkelte elev, altså at vi arbejder med, hvordan vi kan skabe en klasse, hvor der er plads til at være elev på forskellige måder. Og derfor skal vi jo ikke opfinde nye kasser på den måde, som Liberal Alliance foreslår her, og som vil komme til at betyde, at man så tænker endnu mere i, at der er nogle elever, som skal passe ind i klassen.

Jeg og Radikale Venstre vil hellere give folkeskolen et ordentligt løft. For det, der jo sker, når vi giver folkeskolen flere penge, er, at der så er den her automatiske mekanisme, som betyder, at friskolerne også får flere penge. På den helt korte bane vil jeg opfordre ministeren til at gå i dialog med KL, og det kunne også være i Sammen om skolen, om at samle nogle af de samarbejdsaftaler, som man kan lave med kommunerne. Det handler om de situationer, hvor der er en elev på en friskole, som bliver udredt af PPR, og hvor skolen godt kan varetage opgaven og forældrene faktisk gerne vil have, barnet bliver på friskolen, og der i øvrigt ikke er plads på den kommunale specialskole, hvad der jo tit ikke er, og eleven faktisk gerne vil blive i sin klasse og undgå skift. Der vil det jo være helt naturligt, at man hjælper med, at det kan lade sig gøre. Så Radikale Venstre kan ikke støtte beslutningsforslaget.

Kl. 17:46

Den fg. formand (Bjarne Laustsen):

Tak for ordførertalen. Så er der en kort bemærkning til fru Helena Artmann Andresen.

Kl. 17:46

Helena Artmann Andresen (LA):

Tak for det. Og ja, der har været lidt udfordringer med at finde ud af, hvad det her forslag vil koste, og vi har også prøvet at få CEPOS til at regne på det, og det er ikke meningen, at det skal hive penge ud af folkeskolen. Desuden deler jeg mange af de ting, som fru Lotte Rod har sagt om, at folkeskolen skal kunne rumme flere elever. Det er slet ikke, fordi jeg ønsker, at vi skal skubbe flere elever over i specialklasser eller noget i den dur.

Men jeg kunne godt tænke mig at høre, om Radikale Venstre kunne støtte, at der eventuelt var det samme tilskud pr. elev, der havde særlige behov, og måske forskellige typer tilskud, alt afhængigt af hvor særlige behovene var, men at det var det samme for fri- og privatskoler, så man skaber noget lighed for de her elever.

Kl. 17:47

Den fg. formand (Bjarne Laustsen):

Værsgo for besvarelse.

Kl. 17:47

Lotte Rod (RV):

Nej, fordi hele idéen er, at vi skal væk fra at tænke børn i klasser. Vi skal ikke lave sådan noget, at der er et bestemt beløb for elever, der så skal til at passe ind i nogle kasser, for at det udløser nogle bestemte beløb. Jeg tror jo meget mere på, at den almene undervisning skal være god, og det er derfor, vi i Radikale Venstre er optagede af, at vi herinde i Folketinget skal prioritere, at der er ressourcer, at lærerne har tid til at forberede god undervisning, at de har materialer til at lave god undervisning, så man kan være elev på mange forskellige måder.

Jeg synes, den stærkeste model ville være, hvis Liberal Alliance ville prioritere de penge, der skulle til for at lave en god almen undervisning i folkeskolen, fordi det jo direkte medfører, at der så også kommer flere penge til, at friskolerne kan lave god undervisning.

Kl. 17:47

Den fg. formand (Bjarne Laustsen):

Tak. Så er det spørgeren for et yderligere spørgsmål.

Kl. 17:47

Helena Artmann Andresen (LA):

Jeg er enig i noget af det, som ordføreren har sagt. Jeg kunne godt tænke mig at høre, om ordføreren synes, der skal være 100 pct. inklusion, eller hvad er det, ordføreren står og taler for? Jeg er heller ikke fan af, at vi hiver elever ud af den almene klasse, fordi de fleste elever ønsker at være i det almene fællesskab, og det almene fællesskab er rigtig vigtigt i klassen, og det er også derfor, at jeg ikke bryder mig om det, regeringen har lagt frem med, at man hiver de 10 pct. svageste elever ud af klassen og giver dem en guldvask, som der er sagt flere gange, for jeg mener, at de elever burde blive styrket inde i klassen, for det er af hensyn til elevernes bedste selv.

Kl. 17:48

Den fg. formand (Bjarne Laustsen):

Tak. Værsgo for besvarelsen.

Kl. 17:48

Lotte Rod (RV):

Jeg mener, at folkeskolen skal være så god, at mange flere børn kan være i den almindelige undervisning. Hvis man er lidt stille, eller hvis man er lidt vild, eller også, hvis man bare er helt almindelig, så skal man kunne være i den almindelige undervisning, og det kræver jo, at der er nogle rammer om almenundervisningen.

Noget af det allervigtigste er jo, at der er en ekstra lærer eller pædagog, sådan at hvis der er nogle børn, der har været i konflikt i frikvarteret, så er der med det samme en voksen, som kan snakke med eleverne, uden at hele resten af klassen så jo er alene, eller at der er muligheden for, at man kan dele undervisningen op, at man er to om at forberede den, at man kan variere undervisningen, sådan at elever har muligheden for at være med på forskellige måder. Det kræver, at vi i Folketinget tager ansvar for, at der er flere penge til den helt almindelige undervisning.

Kl. 17:49

Den fg. formand (Bjarne Laustsen):

Tak. Så er det hr. Lars Boje Mathiesen uden for grupperne som spørger. Værsgo.

Kl. 17:49

Lars Boje Mathiesen (UFG):

Jeg skal lige høre noget: Står Radikale Venstre og siger, at der skal være to lærere i samtlige klasser? For det er jo det, der bliver konsekvensen af det her, hvis du skal kunne løfte det på den måde, og det vil jeg godt se hvad koster. For det bliver altså væsentlig dyrere end de midler, som jeg ved Radikale gerne vil bruge på folkeskolen, i hvert fald i forbindelse med finansloven. Det bliver væsentlig dyrere end det.

Virkeligheden er jo, at du i en klasse sandsynligvis har to-tre elever, som ikke kan fungere i sådan en klasse. Det var jo det, der gik galt med hele inklusionsprojektet, hvor man inkluderede dem, og det var lige meget, hvor mange tolærerordninger osv. man puttede ind i det, så gik det ud over eleverne, og det gik også ud over de andre elever, fordi det ikke fungerede. Så jeg skal bare lige høre, om Radikale Venstre mener, at der skal være to lærere i alle klasser, således at der altid er en lærer til. For ellers bliver det jo bare sådan, at der er en lærer, der kommer til at stå alene med et problem alligevel.

Kl. 17:50

Den fg. formand (Bjarne Laustsen):

Værsgo for besvarelse af ordføreren.

Kl. 17:50

Lotte Rod (RV):

Det er jo lige præcis derfor, jeg er så optaget af det. For når statsministeren står heroppe på talerstolen og siger, at vi bruger for mange penge på specialundervisningen, så bliver jeg jo bange for, at det bliver inklusionsloven igen, hvor man bare vil tvinge nogle børn ind i den almindelige undervisning. Jeg mener jo, at vi skal gøre det modsatte, altså at vi skal sørge for, at der er rammer om den almene undervisning, der gør, at det er godt for mange flere forskellige børn at være der, og at det ikke er som i dag, hvor så mange børn kommer til at føle, at de er forkerte, og at de faktisk bliver skubbet ud af den almindelige undervisning. Men der er jo også forældre, som kommer til at vælge folkeskolen fra, fordi de faktisk startede i folkeskolen med et med et godt hjerte, men oplevede, at deres børn ikke kunne være der.

Ja, og derfor skal der være en større ressource, og jeg har lige spurgt ministeren, hvad det ville koste at have det, der svarer til tovoksentimer i halvdelen af skolens timer, og det koster 5,7 mia. kr. Og jeg har jo ikke noget ønske om at diktere, at der skal være to voksne inde i timen, men jeg ønsker, at der på en årgang altid er flere voksne, altså en ekstra lærer og en pædagog, så du altid har elastikken i at kunne være der for børnene med det samme, kunne komme ind i en klasse, hvis du oplever, at det inde i 5. A er ved at brænde på, og du ikke først skal til at søge om hjælpen, men at du kan have hjælpen med det samme, og så vi i øvrigt ikke behøver at have så mange vikarer.

Kl. 17:51

Den fg. formand (Bjarne Laustsen):

Tak. Værsgo til spørgeren for et yderligere spørgsmål.

Kl. 17:51

Lars Boje Mathiesen (UFG):

Men det har de jo også på nogle skoler. Der er jo nogle skoler, der har indrettet sig på den måde med et team, hvor du har en ressourcelærer, som står til rådighed, som måske har en-to elever, og som kan hoppe ind akut, når der er et behov for det.

Så det, som ordføreren taler om, eksisterer jo allerede på nogle skoler. Nogle skoler har valgt at indrette sig på den måde, fordi det giver mening for dem at bruge sådan en ressourcelærer, og andre har valgt at indrette sig på en anden måde, fordi det ikke giver mening for dem.

Kl. 17:52

Den fg. formand (Bjarne Laustsen):

Værsgo for besvarelse.

Kl. 17:52

Lotte Rod (RV):

Problemet er bare lige nu, at det er det, der bliver sparet væk. Når vi kan se, at der næsten i samtlige kommuner lige nu bliver sparet på folkeskolen, så er det jo netop det, at lærerne og pædagogerne har den ekstra tid, som er det første, der ryger. Jeg har lige været i Esbjerg, hvor man jo har været frikommune i de sidste 3 år, og hvor man lavede hele øvelsen med at lave en kortere skoledag for at kunne have flere timer, hvor der var en ekstra lærer eller pædagog, og hvad er det, de her i år 3 sparer væk? Det er tovoksentimerne, og dermed falder hele idéen med forsøget jo til jorden, og derfor ønsker jeg da, at vi politisk herindefra, når vi nu skal i gang med at forhandle en 2030-plan og lægge de store planer, skal prioritere, at der er ressourcerne i den almene undervisning.

Kl. 17:52

Den fg. formand (Bjarne Laustsen):

Tak til fru Lotte Rod for ordførertalen. Der er ikke flere korte bemærkninger. Vi kan gå videre i talerrækken, og det er hr. Alex Ahrendtsen fra Dansk Folkeparti som ordfører. Værsgo.

Kl. 17:53

(Ordfører)

Alex Ahrendtsen (DF):

Tak, formand. Mange fri- og privatskoler løfter, de løfter specialpædagogisk, og de løfter mange elever, som folkeskolen ikke kan rumme, men der er ikke frit valg. De friskoler, som vælger at investere i det her, gør det ud fra den økonomi, de har fået, altså gennem tilskud fra staten og så gennem forældrenes bidrag. Derfor støtter Dansk Folkeparti hensigten i forslaget. Vi synes, det er rigtigt, at forældrene får et reelt frit valgt, hvad de ikke har i dag, og det vil også styrke det specialpædagogiske arbejde i privat- og friskoler. Så er vi lidt i tvivl om økonomien og økonomimodellen, og jeg har respekt for, at det kan være svært at få det gennemarbejdet, når man ikke har et helt ministerium bag sig og kompetente fagfolk til det. Man har gjort et forsøg gennem CEPOS.

Vi støtter intentionen, og nu må vi se, om vi i udvalgsarbejdet kan nå frem til en eller anden model, gerne i et samarbejde med Undervisningsministeriet, og eventuelt at forbedre det for forældrene, så det bliver lettere for dem at vælge en friskole til, som jo gør det fremragende rundtomkring i Danmark. Dansk Folkeparti er stærke tilhængere af fri- og privatskoler. Så der er et ja til hensigten, og så må vi se frem mod udvalgsarbejdet.

Kl. 17:54

Den fg. formand (Bjarne Laustsen):

Tak, og fru Helena Artmann Andresen fra Liberal Alliance nåede lige at ville stille et spørgsmål. Værsgo.

Kl. 17:54

Helena Artmann Andresen (LA):

Jeg vil egentlig bare gerne takke DF for, at I også støtter hensigten. Jeg ved, at fri- og privatskoler betyder meget for DF og også børn med særlige behov. Så jeg vil egentlig bare gerne sige tak.

Kl. 17:55

Den fg. formand (Bjarne Laustsen):

Der er ikke yderligere spørgsmål. Så siger vi tak til ordføreren fra Dansk Folkeparti, hr. Alex Ahrendtsen, og vi kan gå videre i ordførerrækken. Det er nu hr. Kim Edberg Andersen fra Nye Borgerlige. Vi trækker ikke tiden herop fra i taletiden. Værsgo til ordføreren.

Kl. 17:55

(Ordfører)

Kim Edberg Andersen (NB):

Tak for det, formand. Når man bruger taletiden på at gå herop, må man gøre det rigtig kort. I Nye Borgerlige kommer vi til at støtte forslaget. Det er simpelt hen rigtig, rigtig sød musik i vores ører, at pengene skal følge individet. Det er det på alle områder, og det er det også her. Så kan man snakke frem og tilbage og sige: Hvad er fordelen ved en friskole kontra det andet? En del af det er selvfølgelig, at forældrene involverer sig noget mere, som en vis ordfører fortalte mig lige for lidt siden, fordi de har tegnebogen oppe af lommen. Så kunne man jo ønske sig, at forældrene i folkeskolen måske selv også kunne byde lidt mere ind der. Hvordan vi kommer frem til det, må vi jo snakke om sammen. Men selvfølgelig skal vi understøtte friskolerne. En koblingsprocent på 100 lyder jo fornuftigt for mig, for i sidste ende er de penge, vi bruger på vores uddannelse, nogle, vi bruger på børnene, og så kan jeg ikke se, hvorfor vi ikke bare lader pengene følge barnet.

Kl. 17:56

Den fg. formand (Bjarne Laustsen):

Tak. Der er ikke nogen korte bemærkninger til hr. Kim Edberg Andersen fra Nye Borgerlige, så vi kan gå videre i talerrækken, og det er nu hr. Lars Boje Mathiesen, uden for grupperne, som privatist. Værsgo.

Kl. 17:56

(Privatist)

Lars Boje Mathiesen (UFG):

Tak for det. Vi politikere bliver ofte skudt i skoene, at vi snakker om noget, vi ikke ved noget om. Lige præcis på det her område vil jeg godt vove den påstand, at det faktisk er noget, som jeg ved rigtig meget om. Jeg har arbejdet i og omkring den danske folkeskole i 20 år, både som lærer i specialklasser, i indskoling og udskoling og i skolebestyrelser og som en del af ledelsen. Jeg har også siddet i børn og unge-udvalget i Aarhus Kommune og altså arbejdet med det fra den anden side af bordet. Så jeg vil sige, at lige præcis det her område har jeg beskæftiget mig professionelt med i min karriere i de sidste 20 år.

Derfor mener jeg også, at jeg er rimelig godt klædt på til at sige, at det, der sker i den danske folkeskole lige p.t., er en katastrofe. Nu er jeg så gammel og har arbejdet i så mange år, at jeg kan se, at man, hvis man går nogle år tilbage, havde samme problem. Lige pludselig gik udgifterne amok, og så lavede man det her inklusionstilbud, hvor  96 pct. af eleverne skulle være i klasserne. Det løste ikke problemet, tværtimod. Jeg er enig i, at man sagtens kan snakke midler, og hvor mange der skal til, men der er noget strukturelt, man skal gøre anderledes.

Vi bruger p.t. 13,2 mia. kr. på området, tror jeg det er. Og det er alt for meget til 34.000 elever. Lad os sige, man delte det op og sagde, at man gik tilbage til det, som jeg synes er det rigtige system at bruge, og det er at lave små specialklasser, som fungerer på selve skolens matrikel. Det tror jeg er vejen frem. Så får du stadig væk en tilknytning, men du er i de små klasser, hvor du har den her tryghed. Med det system kunne man gøre det langt, langt billigere. For vi kan se, at man har 34.000 børn, og hvis man så har klasser med fem børn i – i nogle klasser vil man kunne have flere og i andre færre, men fem vil være et gennemsnit, man sandsynligvis sagtens vil kunne leve op til derude – vil det jo, hvis man skal have to lærere til hver af de her klasser, give udgifter på omkring 6,6 mia. kr. Det vil sige, at det vil være en halvering af de udgifter, som vi nuværende tidspunkt har på det her område.

Så der er muligheder for, at man strukturelt kan lave en løsning, som vil være langt billigere, og som eleverne vil få langt større gavn af, men det kræver, at man har modet til det. Og hvis man så mangler endnu flere midler til at få det til at løbe rundt i folkeskolen, synes jeg absolut man skal kigge på den ledelsesstruktur, der har været ude i den danske folkeskole et stykke tid. Bare i Aarhus Kommune vader de i ledere, som er på vej op, og det er sådan nogle talende megafoner, som går ud og snakker med en skoleleder, som så går ind og fortæller, hvad der sker inde i centraladministrationen.

Man kan også bare kigge på strukturen på den enkelte folkeskole. Der, hvor jeg arbejdede, havde vi to ledere. Vi havde en skoleleder – dengang kaldte vi det en skoleinspektør – og så havde vi en viceskoleleder, og så sad der som regel en eller to damer på kontoret. Det fungerede. Der var en tydelig ledelse. Man vidste, hvem der havde aben, og hvem det var, der bestemte. Nu har man på mange skoler – sådan er det i hvert fald der, hvor jeg er, i Aarhus – et ledelsesteam på omkring fem-seks personer. De har så travlt med at være ledelsesteam, at de ikke har tid til at være ledere for lærerne og eleverne ude i klasserne. Hver eneste gang de så har udskiftning – og det har man ret meget, når man er et ledelsesteam på seks personer – skal de lige have tid til at finde ud af, hvilke roller de nu skal have, og så skal de fordele de roller igen. Det virker bare ikke.

Så man bliver nødt til at have modet til at tage et opgør med de her ting. Jeg ved godt, at det ikke er sjovt at sige til en skole: Vi har ikke brug for alle de ledere. Men det har man ikke derude. Lærerne kan sagtens fungere. Det er ikke alt, lærerne laver derude, der er rocket science. Nogle gange vil man bare gerne have en simpel plan for, hvornår man skal møde, og hvilke opgaver man har, og så løser man dem, uden at der skal stå, at man skal have alle de her teamsmøder med lederne om det ene og det andet. Der er så mange ledere, at det begynder at forstyrre undervisningen ude. Så hvis man har modet til det, kan man med simple greb lave et system, som jeg vil tro, hvis jeg lige bruger min høkerregning, måske vil koste det halve.

Ja, så skal man da gøre noget med den der milliard, som man bruger på taxakørsel. Jeg har fuld forståelse for, at der er en masse forældre, der synes, at det er dejligt at få transporteret deres børn til og fra skolen, men det er altså ikke alle, der har behov for det. Så måske kunne man lave en individuel vurdering af, om forældrene har behov for, at der skal køres taxakørsel hver gang og hver vej, for det koster rigtig, rigtig mange penge, og vi er altså ikke sat i verden bare for at sørge for, at taxachaufførerne også har noget at lave på hverdage. Det er også en af årsagerne til, at det ude i de små provinsbyer er ret svært at få en taxa i weekenderne. For taxachaufførerne tjener deres penge på at ligge og køre taxa i hverdagen, og så er der ikke nok taxaer på gaden i weekenderne. Så kunne man også løse det problem.

Så løsningerne er derude. Jeg er ked af at sige det: Det kræver politisk mod, men det er ikke sværere end at gå i gang og lave de her ting. Jeg tror ikke på inklusion på den måde, at de børn skal være i den almindelige klasse hele tiden. Jeg tror på, at det at have små klasser, hvor de føler tryghed, og hvor der f.eks. kan være to lærere til fem eller seks elever eller deromkring, er den måde, vi hjælper de her børn allerallerbedst på. Så har de faktisk en chance for at komme videre.

Kl. 18:01

Den fg. formand (Bjarne Laustsen):

Tak til hr. Lars Boje Mathiesen, uden for grupperne, for talen. Der er ingen korte bemærkninger. Så skal jeg bede ordføreren for forslagsstillerne, Helena Artmann Andresen, om at komme herop. Værsgo.

Kl. 18:02

(Ordfører for forslagsstillerne)

Helena Artmann Andresen (LA):

Tak for en god debat. I LA mener vi grundlæggende, at det er forkert, at vi i dag har en lovgivning, der giver kommunerne mulighed for at favorisere børn med særlige behov i folkeskolen i forhold til de børn, som går i en fri grundskole. De elever, der går i en fri- og privatskole, har forældre, der betaler kommuneskat, og som både yder og nyder på samme vilkår som alle andre borgere i kommunen. Forældrene har blot valgt en anden type skole, og jeg synes ikke, at de historier, vi hører, er rimelige. Det synes jeg heller ikke om mit eksempel tidligere omkring den privatskole, jeg har været ude at besøge, med en elev med særlige behov, der blev nødt til at flytte, på grund af at der var forskelsbehandling i kommunen, og fordi skolen ikke havde den rette økonomiske ramme til at hjælpe den her elev. Og når en elev har særlige behov, er noget af det sidste, man har brug for, altså at skifte skole.

De partier, som ofte er de største kritikere af fri- og privatskoler, er samtidig de partier, der ikke altid ønsker at give friskolerne bedre mulighed for at løfte et ansvar. Der er partier, der også ønsker at sætte koblingsprocenten ned. Jeg har sagt det tidligere, og jeg siger det meget gerne igen: Det er ikke skolerne, der er asociale; det er vores lovgivning. Faktum er, at antallet af specialundervisningselever i fri- og privatskoler stiger markant i disse år, og de er fordoblet over de seneste fem år. Men det tyder på, at der er nogle kommuner, som i forhold til det sociale ansvar over for friskolerne direkte nedprioriterer dem. Jeg synes, at det, efter at der er kommet så mange historier frem, ikke kun er i enkelte kommuner, det foregår, og jeg har meget vanskeligt ved at se, hvordan det her kan retfærdiggøres. Børn er børn, uanset hvor de går i skole.

Med det her beslutningsforslag ønsker Liberal Alliance at gøre op med de skævheder, og generelt mener vi, at det er et godt og fornuftigt princip, at pengene følger borgeren. Og i det her tilfælde er det, at pengene følger eleven til tilskud til specialundervisning og anden socialpædagogisk bistand, uanset om eleven går i folkeskole eller på en fri grundskole. Tak for opbakningen, og jeg vil gerne beklage, at det er lidt bøvlet med økonomien i det her forslag. Liberal Alliance fortsætter kampen for bedre muligheder for børn med særlige behov og de generelle betingelser for de frie grundskoler og selvfølgelig også vores alle sammens folkeskole. Tak.

Kl. 18:05

Den fg. formand (Bjarne Laustsen):

Tak. Der er lige en kort bemærkning til fru Anni Matthiesen fra Venstre. Værsgo.

Kl. 18:05

Anni Matthiesen (V):

I Venstre har vi egentlig altid stået på, at vi skulle være økonomisk ansvarlige. Vi skulle være et økonomisk ansvarligt parti, og det betød også, at da vi sad i oppositionen, kunne jeg aldrig få lov til at fremsætte et beslutningsforslag her i Folketingssalen, uden at jeg kunne dokumentere, hvad det ville koste.

Først og fremmest vil jeg godt spørge, om ordføreren ikke selv har overvejet, da ordføreren skrev beslutningsforslaget, at det formentlig vil koste nogle penge.

Kl. 18:05

Den fg. formand (Bjarne Laustsen):

Værsgo for besvarelse.

Kl. 18:05

Helena Artmann Andresen (LA):

Jo, det har jeg selvfølgelig overvejet, og jeg sender også meget gerne beregningerne over, som vi har fået fra CEPOS.

Kl. 18:06

Den fg. formand (Bjarne Laustsen):

Tak. Værsgo for et yderligere spørgsmål.

Kl. 18:06

Anni Matthiesen (V):

Jeg vil rigtig gerne se det, for normalt plejer vi jo egentlig også at kunne få en bedre dialog om, hvad vi taler om, og hvad sådan en stor ændring her egentlig vil betyde økonomisk for landet. For der er jo mange af de ting, som er skrevet i beslutningsforslaget, som jeg også deler med ordføreren, men jeg synes bare, at det er ærgerligt, at man på en eller anden måde er nødt til at hælde det hele ned ad brættet, fordi man simpelt hen ikke har styr på økonomien i forslaget. Så det er blot en opfordring til en anden gang.

Kl. 18:06

Den fg. formand (Bjarne Laustsen):

Værsgo for besvarelse.

Kl. 18:06

Helena Artmann Andresen (LA):

Tak. Jeg tager imod din opfordring, og jeg er enig. Det er også derfor, at jeg beklagede det.

Kl. 18:06

Den fg. formand (Bjarne Laustsen):

Så siger vi tak.

Da der ikke er flere, der har bedt om ordet, er forhandlingen sluttet.

Jeg foreslår, at forslaget henvises til Børne- og Undervisningsudvalget. Hvis ingen gør indsigelse, betragter jeg dette som vedtaget.

Det er vedtaget.

Det sidste punkt på dagsordenen er:

9) 1. behandling af beslutningsforslag nr. B 16:

Forslag til folketingsbeslutning om at forbyde brugen af mobiltelefoner i folkeskolen.

Af Alex Ahrendtsen (DF) m.fl.

(Fremsættelse 11.10.2023).

Kl. 18:07

Den fg. formand (Bjarne Laustsen):

Ønsker ordføreren at begrunde det? Det gør ordføreren. Værsgo.

Kl. 18:07

Begrundelse

(Ordfører for forslagsstillerne)

Alex Ahrendtsen (DF):

Tak, formand. Jeg har været imod brugen af mobiltelefoner i folkeskolen, men har også altid haft den holdning, at det er op til kommunerne og folkeskolerne selv at vurdere, fordi vi jo har en decentral folkeskole. Men så en dag kom jeg til at tale med min kloge datter. Hun er 21 år gammel, og som mange unge er hun dybt afhængig af den telefon. Jeg fortalte hende om, at man diskuterede vidt og bredt om brugen af mobiltelefoner i folkeskolen, at der var lande, der havde forbudt det, og at man også diskuterede, om man skulle gøre det i Danmark. Så kiggede hun på mig, og så sagde hun: Jeg er for et forbud, far. Så sagde jeg: Et forbud, som Folketinget vedtager? Ja, svarede hun. Hvorfor? spurgte jeg. Så fortalte hun, at da hun havde gået i skole i folkeskolen, havde de en periode på et par uger, hvor hendes lokale folkeskole havde forbudt brugen af mobilen – den blev lagt i et skab – og så opdagede hun, at de begyndte at tale sammen i frikvartererne. De begyndte at lege. Og der faldt en ro over undervisningen. Så selv om hun var dybt afhængig af sin mobil og elsker den, kunne hun godt se, at mobilen var et redskab, der forstyrrede skolegangen og undervisningen.

Det fik mig så til at gå ud og sige, at vi bliver nødt til at forbyde den her mobil i folkeskolen, og det er baseret på massive analyser og rapporter, ikke bare fra Danmark, men så sandelig også fra udlandet. Det er altså bl.a. baggrunden for, at vi fremsætter det her beslutningsforslag i salen. Jeg håber, at vi får en debat om det. Det er på høje tid, at vi gør noget ved det. Det er et redskab, som ikke hører hjemme i folkeskolen, medmindre det har et pædagogisk sigte. Tak.

Kl. 18:09

Den fg. formand (Bjarne Laustsen):

Tak for begrundelsen. Så er forhandlingen åbnet, og den første, der får ordet, er børne- og undervisningsministeren. Værsgo.

Kl. 18:09

Forhandling

Børne- og undervisningsministeren (Mattias Tesfaye):

Tak. Først og fremmest tak til Dansk Folkeparti for at fremsætte beslutningsforslaget. Det er et forslag, der pålægger regeringen at fremsætte lovforslag om at forbyde folkeskoleelever brug af mobiltelefoner i skoletiden, medmindre der er en faglig begrundelse for at bruge dem. Jeg håber ikke, der er nogen, som er i tvivl om, hvad jeg eller regeringen synes om mobiltelefoner på skolerne. De bør efter min mening kun bruges, hvis det er den bedste pædagogiske løsning, og ikke, når det er den nemmeste løsning. Jeg er bekymret for, hvilke konsekvenser et stort, og også for stort, skærmforbrug kan have for både vores børn og unges læring i skolen og for deres trivsel. Det er også, fordi børn og unge i Danmark har et højt skærmforbrug i forhold til lande, vi normalt sammenligner os med.

Derfor ønsker vi også, at der bliver skabt bedre balance mellem det digitale liv og det virkelige eller analoge liv, og vi ønsker, at eleverne tilbringer mindre tid foran en skærm. Det gælder særlig i løbet af skoledagen. Derfor skal de voksne omkring børn og unge også tage aktiv stilling til, hvordan, hvornår og hvor meget der skal være skærmbaseret i skolen. Det gælder i undervisningen, og det gælder også i frikvartererne.

Det er også baggrunden for, at jeg har bedt Styrelsen for Undervisning og Kvalitet om at udarbejde retningslinjer for brug af skærme i grundskolen, på sfo'er og på ungdomsuddannelser. Retningslinjerne skal ses som en hjælp til skolerne, så de har noget at læne sig opad i deres stillingtagen til skolens politik om brugen af mobiltelefoner og skærme. Børn og unges digitale liv indgår også som et særskilt tema i den kommission, vi har nedsat, omkring trivsel. Trivselskommissionen skal se på, hvordan børn og unges digitale liv kan have betydning for deres trivsel, og hvordan børn og unges digitale dannelse, sikkerhed og tryghed kan styrkes.

Når det er sagt, mener jeg ikke, at den rigtige vej er at lave et centralt forbud gennem lovgivning mod mobiltelefoner i folkeskolen. Der skal være plads til lokale forskelle. Der kan være ordblinde elever, der har behov for særlig adgang til tekniske hjælpemidler, skoler, der ønsker en bestemt profil, eller forældre i skolebestyrelserne, der finder det passende med en bestemt måde at håndtere mobiltelefoner på. Alt det mener jeg der skal være plads til. Beslutninger om brug af mobiltelefoner bør derfor træffes tættere på eleverne, forældrene og personalet lokalt. Og derfor er jeg også glad for se flere, at skolebestyrelser og skoleledelser over hele landet påtager sig ansvaret for at regulere og dermed begrænse brugen af mobiltelefoner på skolerne, både i timerne og i frikvarteret. Det er argumenterne for, at vi ikke kan støtte forslaget. Tak for ordet.

Kl. 18:12

Den fg. formand (Bjarne Laustsen):

Tak til ministeren. Så er det fru Marlene Harpsøe for en kort bemærkning.

Kl. 18:12

Marlene Harpsøe (DD):

Mange tak. I Danmarksdemokraterne deler vi sådan set ministerens holdning om, at man ikke skal ud at detailregulere på det her område, heller ikke ude i folkeskolen.

Men hvordan harmonerer den holdning, som ministeren giver udtryk for her, med den aftale, der netop er kommet, og som ministeren har indgået med en lang række partier, om at regulere brugen af skærm i dagtilbud?

Kl. 18:13

Den fg. formand (Bjarne Laustsen):

Værsgo til børne- og undervisningsministeren.

Kl. 18:13

Børne- og undervisningsministeren (Mattias Tesfaye):

Tak. Jamen jeg mener som det første, at der er forskel på folkeskolen, som har sin historie og tradition, og så dagtilbud, som har en anden, og særlig på folkeskoleområdet har vi en lang tradition for lokal forankring og for, at skolen også er lokalsamfundets skole.

På dagtilbudsområdet har vi ikke noget så reguleret som en folkeskolelov, men vi har en rammelovgivning på dagtilbudsområdet, der mere sender nogle signaler, og i dag sender lovgivningen på dagtilbudsområdet et signal om, at skærme kan være relevant i det almindelige pædagogiske arbejde.

Vi ønsker at ændre det signal til et signal om, at som udgangspunkt, særlig for de allermindste børn i vuggestuen, er der det klare udgangspunkt, at der ikke skal være skærme i det pædagogiske arbejde med børn. Også der kan der selvfølgelig være undtagelser, men det klare udgangspunkt vil være, at det er skærmfrit.

Kl. 18:14

Den fg. formand (Bjarne Laustsen):

Tak. Værsgo til spørgeren.

Kl. 18:14

Marlene Harpsøe (DD):

Det lyder for mig og for Danmarksdemokraterne, som om ministeren sådan set har tillid til, at folkeskolens lærere godt kan finde ud af at tage de nødvendige hensyn, så vi undgår at detailregulere herinde; der har man tillid til fagligheden.

Hvorfor har man ikke den samme tillid til fagligheden hos pædagogerne i dagtilbuddene i forhold til at kunne håndtere det her?

Kl. 18:14

Den fg. formand (Bjarne Laustsen):

Værsgo for besvarelse.

Kl. 18:14

Børne- og undervisningsministeren (Mattias Tesfaye):

Jeg tror, jeg vil starte med at sige, at jeg faktisk ikke mener, at skærmpolitikken på en skole skal være til forhandling, hver eneste gang der igangsættes et undervisningsforløb. Og der skal heller ikke være forskel, synes jeg, på, hvordan det er i matematiktimen og i dansktimen.

Jeg synes, at skolens ledelse skal fastlægge en fælles politik med inddragelse af eleverne og skolebestyrelsen selvfølgelig, så der er fastlagt en fælles politik om nogle fælles værdier, der gælder hele skolen. Ellers skal det hele til forhandling, hver eneste gang der starter et undervisningsforløb.

Kl. 18:15

Den fg. formand (Bjarne Laustsen):

Tak. Så er det hr. Alex Ahrendtsen fra Dansk Folkeparti som spørger. Værsgo.

Kl. 18:15

Alex Ahrendtsen (DF):

Tak. Jeg er lidt skuffet over ministerens og regeringens holdning, selv om jeg også godt kan forstå og respektere den, fordi jeg jo selv har været der, hvor ministeren er, nemlig at det er op til skolen selv eller kommunen selv at definere, hvordan man vil bruge mobiltelefonen, men jeg tror bare, vi er nået dertil, at vi bliver nødt til at gøre noget fra nationalt hold, fordi det haster. Vi er ved at miste en hel generation af børn, som er på den skærm dagen lang og ikke bare i skolen, men også om eftermiddagen og om aftenen.

Jeg tror, det ville være godt, at de har et frirum et sted, hvor de ikke bruger mobilen, medmindre det er som et led i undervisningen. Er ministeren ikke enig i, at børn har brug for et frirum og en frihed fra mobilen, så vi fremmer læring og undervisning i skolen?

Kl. 18:16

Den fg. formand (Bjarne Laustsen):

Børne- og undervisningsministeren.

Kl. 18:16

Børne- og undervisningsministeren (Mattias Tesfaye):

Jo. Jeg vil faktisk sige, at jeg mener, at mobiltelefoner er det værste, der er sket for børn og unge, siden jeg var barn. Jeg kan ikke komme i tanker om noget, der har ødelagt børnelivet så meget, som mobiltelefoner har. Jeg mener, at vi stadig væk kun lige er startet på reguleringen og begrænsningen af børn og unges skærmforbrug, og jeg tror, at vi kommer til at se tilbage på 2023 engang i fremtiden og tage os til hovedet over, hvor naive vi var.

Jeg har et billede derhjemme af min mor, der sidder med mig som lille dreng på skødet, og så holder hun en smøg ud lidt væk fra mig og puster lidt i den anden retning end der, hvor jeg sidder. Jeg synes, det er sådan et godt billede, fordi det viser, at hun godt ved, at det ikke er helt godt. Hun skal nok ikke puste mig, sådan en lille dreng på 2-3 år, i hovedet, men det er alligevel ikke så alvorligt, at hun vil lade være med at ryge med mig på skødet.

Det er lige nøjagtig sådan, jeg tror, vi kommer til at se på mobiltelefoner i fremtiden. Derfor er jeg rigtig glad for, at flere og flere skoler griber rigtig restriktivt ind. Mine egne børn får låst deres mobiltelefoner inde i et skab hver eneste morgen, og det har der også været lidt ballade omkring, men jeg synes, det er det helt rigtige, og jeg har også bakket skolens ledelse op der, for jeg synes, de gør det helt rigtige.

Kl. 18:17

Den fg. formand (Bjarne Laustsen):

Tak. Spørgeren for yderligere en kort bemærkning.

Kl. 18:17

Alex Ahrendtsen (DF):

Rygerbilledet er fantastisk, og det siger jo alt. Når nu ministeren forstår faren og har den holdning til mobilen, så forstår jeg faktisk ikke, hvorfor han ikke bruger sin magt og sit embede som undervisningsminister til at formulere et forbud, når han er så bekymret, som han er.

Kl. 18:17

Den fg. formand (Bjarne Laustsen):

Værsgo, ministeren.

Kl. 18:17

Børne- og undervisningsministeren (Mattias Tesfaye):

Det skyldes, at vi jo ikke bare lever i et demokrati i Danmark. Vi lever i et folkestyre, hvor magt ikke kun er, når noget forvaltes fra et ministerkontor, men også nedefra, ved at folket selv tager ansvar for forvaltningen af deres liv, og i det her tilfælde af deres børns skole. Det har den ene positive effekt, at nogle gange bliver forandringer trykket mere hårdt igennem, hvis det også har et lokalt ejerskab. Lige nu tror jeg, at spørgsmålet om mobiltelefoner på masser af danske folkeskoler bliver gennemført på en måde, der har langt større ejerskab, end hvis det var 90 mennesker herinde, der trykkede på knappen.

Men jeg vil medgive, at hvis vi er her om 5-10 år og det hele er rullet tilbage og der er totalt anarki og ligegyldighed, så bliver Folketinget jo nødt til at træde til. Men lige nu er vi i en positiv vending. I morgen taler jeg til skoleledernes årsmøde, og der vil jeg også sige: Hvor er det godt, at I er kommet i gang, og til dem af jer, der ikke er i gang, se at få formuleret en restriktiv skærmpolitik. Hvis den på den måde kan blive lokalt forankret, vil det være virkelig godt, og så synes jeg, det er i Grundtvigs og folkestyrets og alt andet godts ånd.

Kl. 18:19

Den fg. formand (Bjarne Laustsen):

Tak. Så er det hr. Lars Boje Mathiesen, uden for grupperne.

Kl. 18:19

Lars Boje Mathiesen (UFG):

Arh, kære minister, okay, centralistiske krav til dagtilbuddene er godt, mens centralistiske krav til folkeskolerne er noget skidt. Hold nu op. Altså, der er også forældrebestyrelser i dagtilbuddene. De er også isolerede enheder. Så selvfølgelig kan de jo træffe beslutninger om det, som skolerne kan, ellers har de sandsynligvis i alle institutioner større klynger, og så har de kommunen ovenover. Så selvfølgelig kan de jo træffe beslutninger om det. Der er tre-fire lag, inden vi når herind i Folketinget, i forhold til hvem der kan træffe beslutninger, som er tættere på borgeren, end dem, som Folketinget kan træffe. Så det vil være klædeligt at sige: Ja, det var så en aftale, som vi lavede der, og så var det bare sådan, det var.

Jeg kunne godt tænke mig at spørge ind til det, ministeren siger med, at det burde forbydes derude. Skal det ikke være op til den enkelte lærer, hvis læreren synes, at det er brugbart? Ministeren sagde, at det jo ikke skal diskuteres og starte hver time. Nej, selvfølgelig skal det ikke det, men hvis det er en ordentlig lærer, så ved eleverne også godt, hvordan læreren vil have det skal være i den time. Hvis læreren siger, at de nu må tage dem frem, fordi de skal bruge dem i undervisningen, så tager eleverne dem frem, og hvis de får besked på, at de ikke skal, så lader de være.

Kl. 18:20

Den fg. formand (Bjarne Laustsen):

Værsgo til børne- og undervisningsministeren.

Kl. 18:20

Børne- og undervisningsministeren (Mattias Tesfaye):

Nu skal jeg selvfølgelig lige lade styrelsen få lov til at komme med deres anbefaling. Nu har jeg jo trods alt bedt dem om at udføre et stykke arbejde, men indtil nogen overbeviser mig om noget andet, er min indstilling, at man som ledelse på skolen tager ansvar for at fastlægge nogle fælles retningslinjer, så det ikke er afhængigt af, hvilken lærer der er trådt ind i undervisningslokalet.

Kl. 18:20

Den fg. formand (Bjarne Laustsen):

Værsgo til spørgeren.

Kl. 18:20

Lars Boje Mathiesen (UFG):

Det er da en frygtelig mistillid at have til den enkelte lærer. Selv om læreren har lavet gode undervisningsforløb, hvor der bruges mobiltelefoner, som højner elevernes læring, og det fungerer fint, så sidder man herinde fra centralt hold og siger: Nej, det ved vi som politikere herinde bedre, altså at du som lærer ikke magter at lave gode undervisningsforløb, hvor man bruger mobiltelefoner. Det er en mærkelig centralistisk holdning at have. Og jeg synes, det er en underkendelse. Altså, i 2013 lavede man noget, som var det største overgreb på lærernes faglighed. Nu går man igen i gang og siger: Jamen vi har ikke tillid til, at I rent faktisk kan varetage de opgaver, I får penge for at stå og løse.

Kl. 18:21

Den fg. formand (Bjarne Laustsen):

Værsgo til børne- og undervisningsministeren for besvarelse.

Kl. 18:21

Børne- og undervisningsministeren (Mattias Tesfaye):

Jamen mit argument er ikke, at jeg skal beslutte, om den enkelte lærer kan gøre det. Mit argument er, at skolens ledelse har et ansvar for, at der er fælles holdninger og fælles retningslinjer på skolen; noget at læne sig op ad. Så det er ikke et spørgsmål om, om beslutningerne skal trækkes herind, men jeg mener, at skolens ledelse med inddragelse af skolebestyrelsen og eleverne bør fastlægge en fælles politik på skolen, og det er i øvrigt det, der sker på masser af skoler i hele landet lige nu, bl.a. på mine egne børns skole, hvilket jeg synes har været virkelig positivt.

Kl. 18:21

Den fg. formand (Bjarne Laustsen):

Så siger vi tak til børne- og undervisningsministeren. Der er ikke flere korte bemærkninger, og så tager vi fat på ordførerrækken. Det er først fru Sara Emil Baaring fra Socialdemokratiet. Værsgo.

Kl. 18:22

(Ordfører)

Sara Emil Baaring (S):

Tak for ordet, og tak til Dansk Folkeparti for at fremsætte det her beslutningsforslag. I Socialdemokratiet har vi længe været meget optaget af og er meget bekymret over skærmforbruget hos vores børn og unge, og vi mener ikke, at mobiltelefoner skal bruges i skolen, medmindre der er klare pædagogiske overvejelser bag. Danske børn og unge har i dag et alt for højt skærmforbrug sammenlignet med børn og unge i andre vestlige lande, men i stedet for at afskærme elever, der aldrig har kendt en verden uden smartphones, tablets og computere, fra at bruge dem, skal vi hjælpe dem og sikre, at de kan bruge dem på den mindst skadelige måder. Virkeligheden er, at samfundet i dag er omsluttet af teknologi, og derfor skal vi styrke elevernes digitale dannelse, og vi skal sætte rammerne for brugen af teknologi og afgøre, hvordan, hvornår og i hvilket omfang skærme skal indgå i undervisningen og være en del af deres frikvarter. Dette er noget, de voksne omkring børn og unge skal arbejde aktivt på.

Vi skal også arbejde på at skabe nogle retningslinjer for brug af skærme i grundskolen, på sfo'er og på ungdomsuddannelserne, for som beslutningsforslaget understreger, er der i øjeblikket behov for en bedre balance i brugen af skærme i de danske skoler. Og vi skal hjælpe eleverne med at navigere i den digitale verden og give dem en forståelse for, hvornår brugen af mobiltelefoner er passende, og hvornår den ikke er det. Og vi skal hjælpe eleverne med at blive digitalt dannet og opnå en reflekteret brug af skærme. Men vi tror ikke på, at vi gør det bedst gennem et absolut forbud. Når det kommer til børn og unges skærmforbrug, skal vi være forsigtige, men samtidig skal vi også være forsigtige med at træffe beslutninger, der skal gælde en til en på alle skoler. Det bør være op til skolebestyrelsen og ledelsen på hver skole at vurdere, hvordan deres elever bedst lærer at håndtere brugen af mobiltelefoner i deres dagligdag. For nogle kan det betyde forbud, og for andre kan det ikke.

Men der skal være plads til lokale forskelle, og i dag kan vi se, at de fleste folkeskoler allerede har lokale mobilpolitikker, og de fleste folkeskoler er således allerede i gang med at håndtere den her udfordring på en måde, som passer til deres lokale forhold og behov. Derfor mener vi, det er vigtigt, at vi fortsætter med at have tillid til skolernes evne til at træffe de rigtige beslutninger på dette område, og vi skal støtte skolerne i denne opgave, men vi bør ikke diktere dem med en standardløsning. Derfor vil vi i Socialdemokratiet arbejde for en mere nuanceret tilgang til spørgsmål om skærmbrug i skolen. Tak for ordet.

Kl. 18:24

Den fg. formand (Bjarne Laustsen):

Tak. Der er lige en kort bemærkning til hr. Lars Boje Mathiesen, uden for grupperne. Værsgo.

Kl. 18:24

Lars Boje Mathiesen (UFG):

Tak. Ordføreren nævner klare pædagogiske årsager – jeg mener, det var det, der blev sagt. Kan ordføreren lige definere det? Hvad er forskellen på klare pædagogiske årsager og pædagogiske eller didaktiske årsager?

Kl. 18:24

Den fg. formand (Bjarne Laustsen):

Værsgo for besvarelse.

Kl. 18:24

Sara Emil Baaring (S):

Det kan være, jeg har sagt forkert. Jeg mente i hvert fald, at der skulle ligge overvejelser bag. Men med hensyn til hvordan man bruger mobilen aktivt i undervisningen, så kunne det f.eks. være, at en klasse bliver sendt ud at navigere via et kortsystem ude i byen. Så kunne det være en klar overvejelse.

Kl. 18:25

Den fg. formand (Bjarne Laustsen):

Værsgo til spørgeren.

Kl. 18:25

Lars Boje Mathiesen (UFG):

Hvad er forskellen på en klar pædagogisk overvejelse og en pædagogisk overvejelse?

Kl. 18:25

Den fg. formand (Bjarne Laustsen):

Værsgo for besvarelse.

Kl. 18:25

Sara Emil Baaring (S):

De kan også være, at formuleringen er forkert, men det er i hvert fald, at man som lærer har sat sig ned og konkret kigget på, om det giver mening eller ikke giver mening at bruge skærmen.

Kl. 18:25

Den fg. formand (Bjarne Laustsen):

Tak. Der kom lige en kort bemærkning i sidste øjeblik. Det er fru Marlene Harpsøe, Danmarksdemokraterne, der har et spørgsmål.

Kl. 18:25

Marlene Harpsøe (DD):

Tak. Og tak til Socialdemokraternes ordfører på området. Jeg vil gerne spørge, om ordføreren mener, at lærerne sådan rent fagligt er klædt på til at foretage et fagligt skøn, i forhold til hvornår det giver mening at inddrage mobiltelefoner i undervisningen.

Kl. 18:25

Den fg. formand (Bjarne Laustsen):

Værsgo for besvarelse.

Kl. 18:26

Sara Emil Baaring (S):

Jeg mener, at vi her helt klart stadig væk har et arbejde foran os, som vi skal have gjort, for jeg tror ikke, at alle lærere derude er helt sikre i de overvejelser, der skal til. Så der tror jeg helt klart vi har et stykke arbejde foran os stadig væk.

Kl. 18:26

Den fg. formand (Bjarne Laustsen):

Værsgo for yderligere et spørgsmål.

Kl. 18:26

Marlene Harpsøe (DD):

Grunden til, at jeg spørger, er bl.a., at vi i Danmarksdemokraterne rent faktisk mener, at der er mange lærere, der godt kan foretage det her skøn ude lokalt. Det kan man bl.a. i min egen kommune – Helsingør Kommune – hvor man altså har indført regler for det her med mobiltelefon, uden at vi nødvendigvis her fra Folketinget skal regulere det.

Men så er man jo bl.a. også hos Socialdemokraterne nu også begyndt at detailregulere i forhold til dagtilbuddene, og det undrer mig, fordi der er jo også nogle pædagoger, som burde være fagligt klædt på til at kunne foretage et fagligt skøn. Og vi bør have tillid til, at de kan foretage det skøn. Derfor forstår jeg ikke helt, hvorfor man på det ene område rigtig gerne vil detailregulere, altså i forhold til dagtilbud og brugen af skærm dér, og at man så på det andet område, folkeskolerne, samtidig står i den situation, at man ikke vil gøre det, hvilket jeg i øvrigt bakker op om at man ikke går ind og gør.

Kl. 18:27

Den fg. formand (Bjarne Laustsen):

Tak. Værsgo for besvarelse.

Kl. 18:27

Sara Emil Baaring (S):

For mig er der en helt klar forskel i målgrupperne. Her er der tale om de allermindste børn, vi har i vores samfund, som ikke kan gå ind og lave refleksioner selv, som skolebørn kan. For mig er det enormt vigtigt at gå frem efter et forsigtighedsprincip på netop dagtilbudsområdet, når det handler om vores yngste borgere.

Kl. 18:27

Den fg. formand (Bjarne Laustsen):

Tak til fru Sara Emil Baaring. Vi går videre i ordførerrækken. Fru Anni Matthiesen fra Venstre, værsgo.

Kl. 18:27

(Ordfører)

Anni Matthiesen (V):

Tak for det. Og tak til hr. Alex Ahrendtsen fra Dansk Folkeparti for at fremsætte det her beslutningsforslag, så vi kan diskutere brugen af mobiltelefoner lidt igen. Noget af det, jeg lagde mærke til i Alex Ahrendtsens indledende tale her, var faktisk noget, som gjorde mig rigtig glad, for her fortalte Dansk Folkepartis ordfører jo netop, at han havde taget en god dialog med datteren, og at det faktisk var datteren, som jeg kan forstå har inspireret til det her beslutningsforslag. Det, der gjorde mig glad, var faktisk, at jeg tænkte, at her var ordføreren faktisk en rollemodel, for hvor ville jeg ønske, at langt flere forældre faktisk også tog dialogen med deres børn i forhold til mængden af brug af mobiltelefon.

Når det så er sagt, er vi i Venstre simpelt hen imod, at der skal laves et decideret forbud mod brug af mobiltelefoner i folkeskolen. Det mener vi ikke er den rette vej at gå, men vi mener helt klart, at det er vigtigt, at det bliver reguleret. Og derfor glæder det mig også rigtig meget, at en undersøgelse her for nylig blandt folkeskolens lærerpanel faktisk viste, at mere end 78 pct. af skolerne allerede nu har indført en politik om brugen af mobiltelefoner.

Jeg tænkte også over det i mandags, da jeg faktisk besøgte en fgu-institution i Vejle, hvor vi sad og spiste frokost sammen med rigtig mange unge mennesker. Der var ingen af dem, der sad med en mobiltelefon, og jeg tænkte: Yes, det var helt befriende, at de sad og talte med hinanden. Det var lidt det samme, som hr. Alex Ahrendtsen faktisk kom ind på at datteren havde sagt, nemlig at man pludselig oplever, at man taler med hinanden.

Det er akkurat det samme, jeg også har oplevet på efterskoler, hvor man jo typisk har rimelig restriktive regler omkring anvendelsen af mobiltelefoner, og hvor unge mennesker pludselig oplever, at nu kan de faktisk tale med hinanden og for den sags skyld kigge hinanden i øjnene, mens de taler med hinanden. Men derfra og så til, at vi fra centralt hold skal til at lave et forbud i folkeskolen, er vi ikke med på. Det er vi simpelt hen ikke, fordi der kan være tidspunkter, hvor det giver god mening.

Jeg vil også være ærlig at sige, at der bl.a. er børn med særlige behov, som i visse tilfælde faktisk har gavn af at kunne anvende en mobiltelefon. Derfor synes jeg faktisk, at den vej, vi skal gå, og som vi lægger op til, mere er at skabe teknologiforståelse i folkeskolen, så eleverne får en forståelse af det, men at man selvfølgelig lokalt sætter reglerne for, hvornår man må bruge mobiltelefon, og hvornår man ikke må bruge det. Så derfor kan vi ikke tilslutte os det her beslutningsforslag.

Kl. 18:30

Den fg. formand (Bjarne Laustsen):

Tak for ordførertalen. Der er ikke nogen korte bemærkninger til fru Anni Matthiesen. Vi kan gå videre i ordførerrækken, og det er til hr. Rasmus Lund-Nielsen fra Moderaterne. Værsgo.

Kl. 18:30

(Ordfører)

Rasmus Lund-Nielsen (M):

Tak for ordet. Vi behandler i dag et beslutningsforslag, som adresserer et helt centralt emne. Det handler ikke blot om betingelserne for skoleelevers læringsudbytte, det handler også om betingelserne for dannelse, trivsel og fællesskaber. Og ifølge direktøren for Dansk Industri handler det også om vores fremtidige arbejdskraft, om vores nations betingelser for velstand og velfærd, og det er jeg sådan set enig i potentielt også er på spil.

For spørgsmålet er: Bør elever have lov til at have deres mobiltelefoner fremme i folkeskolen? Det korte svar, efter min mening, er: Nej, det bør de ikke. Vi lever i en digital tidsalder, hvor teknologi er allestedsnærværende og mobilen er blevet en integreret del af vores hverdag. Dens værdi er ubestridelig, men dens konstante tilstedeværelse har også en pris, særligt i en uddannelseskontekst.

Mobiltelefoner i klasselokalet er en gigantisk distraktion. De kan friste selv den mest fokuserede elev til at glide væk fra undervisningen og ind i en verden af sociale medier og spil, og forskning viser, at elevers opmærksomhed og forståelse falder, når mobilen er inden for rækkevidde, også selv om den er slukket. Koncentration er en forudsætning for læring, og hver gang en elev tjekker sin telefon bliver koncentrationen afbrudt.

I Moderaterne går vi ind for evidens, og flere studier påpeger, at aktivitetsniveauet, trivslen og indlæringen øges, når elever afleverer deres mobiler om morgenen. Flere undersøgelser viser også en sammenhæng mellem mistrivsel og tid brugt på sociale medier. I Moderaterne går vi derfor også ind for mobilfrie skoler.

Spørgsmålet er så, om denne beslutning skal dikteres fra de politiske korridorer på Christiansborg, og det mener vi hverken som parti eller som regering. For vi går ind for en frisættelse af folkeskolerne og et styrket beslutningsmandat til skolebestyrelserne, og der er jo den risiko, at en ensartet, topstyret beslutning vil medføre en modreaktion.

Så ja, der skal være retningslinjer for brugen af mobiltelefoner i folkeskolen, men vi ønsker, at de retningslinjer skal blive til i et samarbejde mellem dem, som kender skolen bedst – skoleledelsen, lærerne, eleverne og forældrene. Den fremgangsmåde vil fremme ansvarlighed, respekt og samarbejde, som jo er nogle værdier, vi ønsker at indprente i vores elever.

Når det så er sagt, ville jeg personligt ikke have noget imod at trække en streg i sandet, lige præcis hvad angår elevers private mobiltelefoner. De er dræbende for såvel trivsel som indlæring, og jeg undrer mig over, at der kan være skoler, som endnu ikke er kommet frem til den konklusion.

Derfor er jeg også meget glad for, at regeringen som en del af folkeskoleudspillet vil udarbejde nogle nationale anbefalinger for skærme i skolen. Mange skoler har allerede indført en restriktiv mobilpolitik, men vi har et ansvar for at skubbe på i forhold til den udvikling, og derfor er jeg også meget glad for, at vi får debatten i dag, så vi kan sætte endnu mere fokus på emnet, og jeg vil gerne takke Dansk Folkeparti for at have stillet forslaget.

Lad os arbejde sammen for at sikre, at vores elever får det mest frugtbare læringsmiljø, hvor teknologi er et værktøj til læring og ikke en hindring for læring. Jeg håber, at alle skoler er i stand til at se, hvilken rolle elevers private mobiler spiller, hvad det angår, men vi kan ikke for indeværende støtte et centralt forbud. Tak for ordet.

Kl. 18:34

Den fg. formand (Bjarne Laustsen):

Tak for ordførertalen. Der er ikke nogen korte bemærkninger til hr. Rasmus Lund-Nielsen fra Moderaterne, og så går vi videre i ordførerrækken, og det er hr. Sigurd Agersnap fra SF nu. Værsgo.

Kl. 18:34

(Ordfører)

Sigurd Agersnap (SF):

Tak, formand. Jeg vil også gerne starte med at takke forslagsstillerne, hr. Alex Ahrendtsen og hans datter, kunne jeg forstå, for at bringe det her emne på dagsordenen i Folketingssalen i dag. Det er en debat, som har fyldt meget i mange hjem på det seneste, også på mange skoler på det seneste, og som for nylig heldigvis også er begyndt at fylde på Christiansborg. Som mange nok ved, deler vi i SF rigtig mange af de bekymringer, der er nævnt i beslutningsforslaget. For at skubbe til den debat, vi også har i dag, kom vi før sommer med et udspil, et skærmudspil, hvor vi foreslog, at skærme i undervisningen og i dagtilbud kun skal anvendes, når lærerne og pædagogerne mener, at det fagligt og didaktisk giver mening, og at udgangspunktet skulle ændres, så skolen som udgangspunkt var mobilfri, i stedet for at udgangspunktet var, at mobilerne kunne bruges. Desværre forsvandt nogle af nuancerne fra debatten, og det blev udlagt som et nationalt forbud mod skærme. Det mener vi ikke i SF, og det har vi aldrig ment. Vi mener, at de beslutninger hører bedst til lokalt og tættest på borgerne.

Men vi mener, at vi i mange år har haft en lidt naiv tilgang til brugen af skærme og digitale hjælpemidler i vores dagtilbud og på vores skoler, og vi har politisk fra både Folketing og kommuner presset på for en digital dannelse ved at skubbe skærme ud tidligt. Og det har ikke bragt dannelsen med sig, men det har derimod stjålet elevernes og børnenes opmærksomhed. Vi mener, at man burde sende det modsatte signal. Vi mener, at vi politisk bør sende det signal, at skærmene i udgangspunktet ikke skal bruges, hverken i vores dagtilbud eller på vores skoler.

Når det er sagt, mener vi dog også, at det skal styres lokalt. Det skal styres som resten af folkeskolen, helst tættest på eleverne. Det, der kan styres i klasseværelset, skal styres i klasseværelset, det, der kan styres på mødet mellem skoleledelsen og skolebestyrelsen, skal styres der. Derfor kan vi ikke støtte beslutningsforslaget her, selv om vi støtter rigtig mange af intentionerne. Jeg læser dog egentlig beslutningsforslaget, som at der er en åbning for, at det ikke er et totalforbud fra Folketingets side, og det vil vi gerne dyrke i den videre behandling. Vi mener, at en skærmpolitik bør handle om alle skærme på skolerne, ikke kun mobilerne, og som nævnt også, at der skal være en åbenhed for en lokal selvbestemmelse i forslaget. Det vil vi gerne drøfte i en fælles beretningstekst. Vi kan som sagt ikke støtte forslaget, som det ligger her. Jeg skulle hilse fra Enhedslisten og sige, at de har nogenlunde samme holdning.

Kl. 18:37

Den fg. formand (Bjarne Laustsen):

Tak til hr. Sigurd Agersnap fra SF som ordfører. Så går vi videre i ordførerrækken, og det er fru Marlene Harpsøe fra Danmarksdemokraterne som ordfører nu.

Kl. 18:37

(Ordfører)

Marlene Harpsøe (DD):

Først tak til forslagsstillerne for at fremsætte det her beslutningsforslag om at forbyde brugen af mobiltelefoner i folkeskolen. Forslagsstillerne foreslår med det her beslutningsforslag, at vi på nationalt niveau forbyder folkeskoleelevers brug af mobiltelefoner i skoletiden, medmindre der er en faglig begrundelse for at bruge dem. Formålet med forslaget er ifølge forslagsstillerne, at elever i grundskolen skal fokusere på deres undervisning og på at være sammen med deres klassekammerater. Forslagsstilleren mener endvidere, at det opnås ved at fjerne mobiltelefonerne, når de ikke er strengt nødvendige, da de udgør en stor distraktion for eleverne.

I Danmarksdemokraterne anerkender vi fuldt ud problemet med, at mobiltelefoner i skolen kan udgøre en potentiel udfordring, der kan påvirke elevernes koncentration og det sociale fællesskab, og derfor mener vi, at mobiltelefoner kun bør benyttes i skolen, når det kan begrundes pædagogisk eller fagligt. Vi er imidlertid meget forsigtige med at ønske, at vi fra Christiansborgs side skal fastsætte forbud og detaljerede regler for, hvad der skal ske på skolerne. Vi har tillid til, at de lokale skolebestyrelser kan fastsætte deres egne ordensregler, herunder politikker vedrørende mobiltelefonbrug. Derfor kan Danmarksdemokraterne ikke støtte forslaget, da vi har troen på, at skolebestyrelserne lokalt ved bedst, hvad der fungerer på deres skole.

Derudover vil jeg selvfølgelig gerne lige fortælle lidt fra dagligdagen. Jeg sidder, som jeg gør hver morgen, og læser først Frederiksborg Amts Avis og så Helsingør Dagblad, i øvrigt på mobiltelefonen, det håber jeg ikke gør noget, men den bliver brugt til rigtig meget i dagens Danmark. Så jeg sad og læste Helsingør Dagblad her til morgen, og tilfældigvis lige i dag var der en artikel på side 8 i Helsingør Dagblad, der hedder: Skolen er mobilfri zone. Den omhandler Hellebæk Skole i Helsingør kommune, som har indført mobilfri zone i undervisningen, medmindre der er en faglig begrundelse for at bruge mobiltelefon. Og det har selvfølgelig skabt lidt utryghed i starten, især for eleverne, der har spurgt: Hvorfor kan jeg nu ikke have den her mobiltelefon på mig i undervisningen?

Men til gengæld oplever man også i skolen, at eleverne taler mere sammen. De er mere sammen. Lige pludselig får man en kasse, hvor der er bolde og det ene og det andet til aktiviteter, som man kan bruge i frikvartererne, og det er da en fantastisk fortælling. Det er netop, at når vi tager de her mobiltelefoner, låser dem inde i et skab, når de møder kl. 8.00, og de får dem først udleveret, når de har fri kl. 14.00, så kan de rent faktisk godt skabe nogle gode relationer og sociale fællesskaber, og så kan de bruge det på samtaler og på leg i frikvartererne, men stadig væk med den fleksibilitet, at hvis det er, at man f.eks. i natur og teknologi har brug for en eller anden app til at bruge interaktivt i undervisningen, så kan man stadig lige låse den ud og ind igen, når man er færdig med at bruge mobiltelefonen. Det synes vi i Danmarksdemokraterne er fornuftigt, altså at man ude på skolerne godt finde ud af det her selv. Det er meget, meget positivt.

Det, vi så til gengæld ikke kan forstå, er, hvordan et politisk flertal herinde på Christiansborg kan lave en aftale, som detailregulerer det samme i forhold til brug af skærm i dagtilbuddene. Og det kan vi ikke, fordi vi har tilliden til, ligesom vi har det i forhold til folkeskolen, at man også i forhold til dagtilbuddene godt kan regulere det her selv.

Jeg har i dag læst et indlæg af en tidligere folketingskollega herinde på Christiansborg, som hedder Jeppe Klenitz-Jakobsen, som i dag er pædagogisk leder i Nr. Jernløse Børnehus, og som faktisk på fin vis problematiserer det der med, at ens faglighed lige pludselig bliver gjort til skamme, fordi man med en aftale om at regulere brugen af skærm i dagtilbuddene sætter pædagogernes faglighed på spil og siger: Jamen vi skal regulere for jer, for det kan I ikke selv derude. Man problematiserer det, og det forstår jeg faktisk godt. Vi behøver ikke at detailregulere det derude, for de kan godt selv. Lad os have en tillid til fagligheden derude, for de kan godt finde ud af det selv. Tak for ordet.

Kl. 18:42

Den fg. formand (Bjarne Laustsen):

Tak til fru Marlene Harpsøe fra Danmarksdemokraterne for ordførertalen. Der er ingen korte bemærkninger. Vi går videre i ordførerrækken, og det er fru Helena Artmann Andresen fra Liberal Alliance som ordfører. Værsgo.

Kl. 18:42

(Ordfører)

Helena Artmann Andresen (LA):

Tak for det, og tak til DF for at sætte debatten omkring mobiltelefoner i gang igen igen. André Rogaczewski, der er en af de betydeligeste it-ledere i Danmark, siger det. Imran Rashid, læge, forfatter til bogen »Sluk«, siger det, og når vi lytter til vores egen sunde fornuft, ved vi godt, at børn ikke har godt af ubegrænset skærmtid.

Teknologien udvikler sig hele tiden, og internettet lokker med sociale medier, spil og andre muligheder, der kan være udmærkede at bruge i et begrænset omfang, men som er designet til at tage vores opmærksomhed i mange timer hver dag. Ubegrænset skærmtid kan koste trivsel, nærvær og evnen til at koncentrere sig. Det skal vi tage bestik af, når vi, de voksne, skaber rammerne for det gode børneliv.

Derfor mener vi i Liberal Alliance, at skoletid som udgangspunkt bør være tid, hvor man er til stede i rummet, i klasselokalet, i skolegården, i idrætshallen eller på udflugten. Når børn går i skole, er det for at lære, diskutere, lytte, tale, undres og undersøge noget i et fællesskab. Hvis det ikke var sådan, kunne vi lige så godt installere hver elev bag en skærm derhjemme, sådan som det skete under coronakrisen. Men ensomheden bag skærmen er ikke den bedste måde at lære på, og mange børn led under ensomheden med skærmen derhjemme under den lange skolenedlukning.

Vi mener i Liberal Alliance ikke, det er nødvendigt at lovgive om det. Vi synes, at ministeren har gjort det rigtige med at sende en klar opfordring til landets skoleledere. Derudover synes jeg, at det er et vigtigt fund, at skolerne får det ud af mobilreglerne, som de gerne vil have, forstået på den måde, at der er virkelig mange forskellige måder at gøre det på og ingen skoler er ens, så der er ikke nogen rigtige eller forkerte mobileregler, men der er mere eller mindre gode grunde til at indføre dem. Tak for ordet.

Kl. 18:44

Den fg. formand (Bjarne Laustsen):

Tak til fru Helena Artmann Andresen for ordførertalen. Der er ingen korte bemærkninger, så vi går videre i ordførerrækken til fru Lise Bertelsen fra Det Konservative Folkeparti.

Kl. 18:44

(Ordfører)

Lise Bertelsen (KF):

Tak for ordet. Jeg vil også rigtig gerne benytte lejligheden til at sige mange tak til ordføreren fra DF og hans datter for forslaget og for den her meget, meget vigtige debat. Det er jo ikke nogen nyhed, at brugen af mobiltelefoner er skadelig for vores sociale interaktion med hinanden. Den anden dag sad jeg i metroen og kiggede på en pige, som forsøgte at vise sin far, hvad hun havde lavet i sfo'en. Det lignede sådan en eller anden slags fugl, og den var faktisk rigtig, rigtig fin, men faderen her var meget optaget af, hvad der foregik på telefonen, og det var faktisk overhovedet ikke rart at være vidne til.

Sådan kunne vi nok alle sammen komme i tanker om eksempler på, at mobiltelefonen tit står i vejen for den gode, dybe samtale, hvor øjenkontakt og opmærksomhed er til stede. Mange af vores børn og unge mennesker savner de her nære sociale fællesskaber, hvor man kan komme hinanden ved, hvor man engagerer sig i hinanden, og hvor man føler, at man faktisk hører til. Og det opstår ikke, når man isolerer sig med mobiltelefonen; det kan ingen være uenige i.

Så intentionen om at nedbringe brugen af mobiltelefon i det sociale fællesskab er vi for så vidt rigtig meget enige i; det er simpelt hen sund fornuft. Heldigvis er der allerede på rigtig, rigtig mange skoler rundtom i hele landet en god, sund og fornuftig mobilpolitik, og den vil vi gerne bakke op. I Det Konservative Folkeparti tror vi på, at det er skoleledelsen, at det er forældrene, at det er eleverne, at det er lærerne og ikke mindst det pædagogiske personale, der er de helt rette til at udarbejde en mobilpolitik på de forskellige skoler.

Derfor kommer vi desværre ikke til at stemme for et decideret forbud, men vi støtter intentionen i den her gode debat – så tak for den.

Kl. 18:46

Den fg. formand (Bjarne Laustsen):

Tak til fru Lise Bertelsen fra Det Konservative Folkeparti. Der er ingen korte bemærkninger, så vi går videre i ordførerrækken, og den næste er fru Lotte Rod fra Radikale Venstre. Værsgo.

Kl. 18:47

(Ordfører)

Lotte Rod (RV):

Tak for det. I Radikale Venstre vil vi ikke have mobiltelefoner i skolen, medmindre de skal bruges i undervisningen. Jeg synes, at den beslutning skal træffes lokalt på skolen, sådan at eleverne har medindflydelse på beslutningen. Derfor kan jeg heller ikke støtte forslaget, selv om jeg deler Dansk Folkepartis intention med det.

I går var jeg på besøg på en Steinerskole, Vidar Skolen, i Gentofte, og da jeg kommer ind til en 2. klasse, bliver jeg virkelig rørt at den eventyrstemning, der er. Det er måske det smukkeste klasselokale, jeg nogen sinde har været i. Der er malet lyserødt, og der er gule gardiner. Hr. Alex Ahrendtsen vil ikke kunne forestille sig det bedre, for der hænger den her virkelig smukke, gamle grønne tavle, og rundt om tavlen er der et gult gardin, og halvdelen af gardinet er trukket for, fordi der inde bagved er en overraskelse, som læreren har skrevet til eleverne, så de kan sidde og vente i spænding på, hvad der mon sker om lidt, når gardinet bliver trukket fra. Jeg så elever, der vævede, elever, der lavede tryk, elever, der bandt bøger ind, elever, der smedede, og elever, der spillede i orkester. Og de spiller jo ikke i orkester, fordi alle skal blive musikere, men fordi man kun kan spille i et orkester, hvis man lytter til hinanden. Og når man er i smedjen, bliver man, som læreren sagde til mig, nødt til at være fuldstændig til stede og koncentreret, for hvis man står og tænker på noget andet, fordi man synes, man har prøvet det før, bliver det, man står med, for varmt, og så smelter det, og så knækker det.

Så for mig handler den her diskussion om skærme jo ikke kun om, at vi vil have mindre skærm, men også om, hvad det er, vi gerne vil have mere af. Jeg vil gerne have mere leg – og tak til alle jer ordførere, som også har talt om betydningen af legen – jeg vil gerne have stærke fællesskaber, og jeg vil gerne have elever, som kan mærke hinanden og kigger hinanden i øjnene.

For et stykke tid siden besøgte jeg Mette Frederiksen – altså den rigtige Mette Frederiksen, hende, der er lærer på Syvstjerneskolen – for at overvære noget af hendes danskundervisning, som hun jo former ud fra formålet med skolen og formålet i dansk. Bagefter nævnte jeg for hende, at der slet ikke blev brugt skærm, og så sagde hun, at det havde hun ikke tænkt over, men det, hun havde tænkt over, var, at hun vil lave en undervisning, hvor eleverne skal opleve, at de bidrager med noget til hinanden, og så kan man jo ikke sidde og putte sig bag hver sin skærm; så er man nødt til at kigge hinanden i øjnene og tale med hinanden.

Jeg er også meget optaget af at give alle børn en chance, at give alle børn lige muligheder, uanset hvilken familie de kommer fra. Jeg tror, at det her med skærmene bliver den næste store ulighedsfaktor, for det, som skærmene fører med sig, er jo, ud over alt det andet, vi har snakket om i dag, at der er nogle børn, der vokser op med ikke at kunne udskyde deres behov og ikke at kunne koncentrere sig. Vi ved jo alle sammen godt, at den der skumfidustest jo i virkeligheden er en af de bedste forudsigelser for, hvordan man klarer sig i resten af sit liv. Og her er der jo bare nogle børn, som, hvis vi ikke hjælper dem til at kunne være i det uudholdelige, kommer til at have det svært med alt andet i livet, for der er masser af situationer i livet, hvor man skal kunne holde ud at være i det uudholdelige.

Derfor drømmer jeg om en folkeskole, hvor der er god, almindelig undervisning, hvor lærerne har tid til at forberede sig, hvor der er materialer til det, og hvor der er gode rammer for at have stærke klassefællesskaber. Derfor er jeg også optaget af noget, som ikke med i det her forslag. Det ene er, at ud over vi ikke skal have skærmene, vil jeg også gerne have, at vi tager frikvartererne alvorligt som noget selvstændigt, altså at skolegården ikke kun skal være et sted, hvor der er asfalt og klatrestativer, og hvor der måske lige går nogle gårdvagter rundt, men at der faktisk er fede legepladser, at der er naturområder, at der er træer, man kan klatre i, og at der er lærere og pædagoger, som har tid til at lege og til at være der sammen med eleverne.

Jeg er også optaget af, at vi laver god, levende undervisning, og jeg synes, at problemet i vores undervisning i dag jo i høj grad er, at der foregår død portalundervisning, altså at man som elev går fuldstændig kold i det, hvis møder ind time efter time og får at vide, at man skal gå ind på en portal og løse opgaver, der ligner hinanden, og hvor man ikke kan mærke det. Men det skyldes jo, at der er blevet sparet så meget på skolen, og så bliver portalundervisningen den billigste undervisning, der er, fordi man ikke har haft tid til at forberede det, eller fordi vi har flyttet beslutningstagningen væk fra lærerne, sådan at hvor det før var lærerne, der købte materialerne, så får de nu oppefra trukket portalen ned over hovedet. Derfor vil jeg bare opfordre alle de partier, som går ind for, at der skal bruges mindre skærm, til faktisk også at tage ansvar for, at vi får flere lærere i skolen, der kan brænde for deres fag og har tid til at forberede god undervisning.

Kl. 18:52

Den fg. formand (Bjarne Laustsen):

Tak. Der er ingen korte bemærkninger til fru Lotte Rod fra Radikale Venstre, så vi kan gå videre i ordførerrækken. Det er hr. Kim Edberg Andersen fra Nye Borgerlige. Værsgo.

Kl. 18:52

(Ordfører)

Kim Edberg Andersen (NB):

Tak for det, formand. Hvis vi tager det positive først, er det naturligvis, at jeg tror, vi i Folketinget er enige om, at vi skal forholde os til skærmene. Men som borgerlig politiker bliver man jo selvfølgelig også noget overrasket over at høre et parti, som siger, at de er borgerlige og et familieparti, få at vide af Enhedslisten, SF, ja, selv en minister, der er gammel kommunist, at det ikke er vejen frem. Dansk Folkeparti mener, at forbud er vejen frem. Og der bliver jeg nødt til at sige: Det mener Nye Borgerlige ikke. For vi er jo reelt set både et familieparti og et borgerligt parti. Og på trods af at hr. Alex Ahrendtsens familie jo i hvert fald kommunikerer nok til, at en datter kan få et lovforslag på talerstolen – det har da i hvert fald noget med familie at gøre – tror jeg måske, at hr. Alex Ahrendtsen, hvis Dansk Folkeparti skal være et borgerligt parti, skal finde en ny politisk rådgiver. For forbud er nok ikke vejen frem, medmindre man er et parti, der vil have mere stat og mindre menneske.

Men jeg kender hr. Alex Ahrendtsen som et menneske, som i hvert fald, hvis man ser bort fra den del af det, har en dybtfølt bekymring for, hvad skærm har af betydning for børn. Og der tror jeg, at hr. Alex Ahrendtsen kunne være vel tjent med at kigge ind på Nye Borgerliges hjemmeside, for vi mener jo, at der skal mere frihed til fagligheden, vi skal sætte lærerne fri, sørge for at finansiere skolen og spare de store ledelseslag, som et tidligere medlem af mit parti kom frem med før, hvilket er en rigtig god løsning på det sidste forslag også. Lyt til mennesker, der ved noget om, hvordan vi løser problemerne.

For en ting er sikker: Et forbud er i hvert fald den mest diktatoriske, mest statslige måde, hvorpå vi kan sikre, at vi med garanti ikke får den ønskede virkning. For hvis folketingsmedlemmerne lagde mærke til døren, de går ind ad herude, så er der faktisk et lille piktogram med et forbud mod mobiltelefoner i salen. Der er ikke én af os, der ikke har den med herind. Jeg har to med selv. Så forbud er jo nok ikke vejen frem, hvis man ønsker en given problemstilling løst.

Jeg tror, at det er dialog, tiltro til vores lærere og deres faglighed, og så faktisk nok noget, som hr. Alex Ahrendtsen skulle have fortalt sin datter om, da hun sagde, at hun ville have et forbud i folkeskolen: familiens rolle. Hr. Alex Ahrendtsen skulle naturligvis have sagt til sin datter: Du skal bare lade være med at tage den med; det er bedst for dig. Så kunne man lave sit eget lille private forbud, fordi du som familiefar kunne vælge, hvad der var bedst for din familie, og vi ikke i Folketinget på talerstolen skulle bestemme, hvordan mennesker skal agere, hvordan børn skal agere. For selv om vi ser nogle af problemstillingerne, tror jeg ikke, at vi har det fulde billede. Jeg er sikker på, at både skærmtid og telefoner er et stort problem, og det kan vi se. Som Moderaternes ordfører sagde, er det evidensbaseret. Men vi går sammen med regeringen ikke ind for et forbud.

Jamen så er det jo noget andet, vi skal til. Jeg tror, den her problemstilling er meget multifacetteret. Jeg tror, det er noget med, hvordan vi opdrager vores børn til at agere i verden, og vi er alle sammen for gamle til egentlig at være påvirket af skærme på samme måde, som de bliver, og så er vi nok ikke de rigtige til at lave et forbud mod det. Det tror jeg er dem der er tæt på dem der er. Hvis jeg skal komme hr. Alex Ahrendtsen og DF i møde, er det lærerne, men i Nye Borgerliges optik ville det jo nok være familien.

Så vi kommer naturligvis ikke til at støtte et forbud. Havde det ord til gengæld ikke stået der, ville jeg købe ind på hr. Alex Ahrendtsen og Dansk Folkepartis bekymring om, at der er noget med skærme i skoletiden, som bliver brugt ikkefagligt, som vi måske skal have sat nogle retningslinjer for, og noget med at give en frihed til skolen, sådan at de kan bestemme selv. Så Nye Borgerlige kommer ikke til at støtte forslaget, og vi håber da, at Dansk Folkeparti ser det her som en enkelt svipser og kommer tilbage til borgerligheden lige om lidt.

Kl. 18:56

Den fg. formand (Bjarne Laustsen):

Tak til hr. Kim Edberg Andersen. Der er ikke nogen korte bemærkninger. Så kan vi gå videre i ordførerrækken, og det er hr. Lars Boje Mathiesen, uden for grupperne, som ordfører.

Kl. 18:56

(Privatist)

Lars Boje Mathiesen (UFG):

Tak. Jeg er bekymret omkring, hvad skærmbrugen gør ved os som mennesker – algoritmernes fængsel, som man kalder det – hvad det gør ved vores børn, og hvad det gør ved hjernens udvikling. Det er noget, som vi skal tage alvorligt. De sociale medier og deres måde at bygge det op på er så nyt, at vi ikke har tilstrækkelig evidens til bare at give det frit og ikke være bekymret omkring de her ting. Jeg ville som forælder og er som forælder både meget opmærksom på det, men også dybt bekymret over, hvor meget skærmtid f.eks. mine børn bruger.

Jeg er også bekymret over det, hvis man fra Christiansborg centralistisk endnu en gang vil dukke lærernes faglighed oven i hovedet, og det gør man med et forslag, hvor man vil forbyde det centralistisk. Det er en kollektivistisk tilgang, hvor man siger, at fordi nogen ikke kan finde ud af det, kan ingen finde ud af det. Det er ikke sådan, virkeligheden er derude. Hvad der er rigtigt i nogle klasser, kan være forkert i nogle andre klasser.

Jeg kan huske helt tilbage, ja, det er jo så næsten 20 år siden, da skrev jeg faktisk en bacheloropgave i det begreb, der hedder edutainment, og det er en kombination af undervisning og underholdning, hvor man netop bruger – dengang var der jo ikke så mange, der brugte dem – skærme, spil og leg i det med at skabe dannelse og læring hos eleverne.

Jeg er absolut ikke tilhænger af et kollektivistisk forbud herinde fra Christiansborg af. Jeg synes, det er fint, at der er skoler, der vælger at forholde sig til, hvad de vil. Jeg er så heldig, at mine børn går på en skole, hvor de har lagt det op til den enkelte lærergruppe, og det mener jeg er det rigtige, fordi det er den enkelte lærergruppe og den enkelte lærer, som ved, hvad det er, de enkelte elever har brug for på nøjagtig det tidspunkt, hvor de er. Den faglighed stoler jeg på at lærerne har.

Jeg synes, det her kommer ind i rækken af de her overgreb, man har gjort på lærerne. 2013 vil stå som en skamplet på, hvilke overgreb man gjorde på lærernes faglighed, hvor man gik, fra at lærerne havde en opgave, de skulle løse, til at de blev pølsefabriksarbejdere og skulle være et bestemt antal timer på skolen. Så var det sådan set lige meget, hvad de leverede. Det var et kæmpe overgreb. Heldigvis er Folketinget i dag jo enige om, at det ikke var en rigtig vej at gå, og så skal man ikke komme med flere ting, som så går ned ad den sti. Så skal man have tillid til, at lærerne godt kan løse det, og hvis der er en lærer, der ikke magter det, så skal den lærer gå til sin ledelse, og så er det en ledelsesopgave.

Det er basal classroom management, for at bruge et engelsk ord, klasseledelse, at sige til sine elever, hvornår man vil have de bruger mobiltelefoner, og hvornår man ikke vil have at de bruger mobiltelefonerne. Og så er det en lærers opgave og pligt at sørge for at have den autoritet, at de elever lytter til, hvad det er, du beder dem om som lærer, og hvis ikke, tager du en samtale med den elev og deres forældre omkring det.

Så jeg er bekymret omkring børn og voksnes forbrug af skærmen, men jeg er faktisk mere bekymret for den tid, som foregår uden for skolen i fritiden. Når man kigger på tallene, er det faktisk der, de bruger de fleste timer. Det er om morgenen, inden de kommer i skole, og det er på vej hjem fra skole, og det er om aftenen, og det er, inden de spiser. Det er der, den meste af skærmtiden ligger, og ikke i folkeskolen.

Så jeg kommer ikke til at støtte forslaget. Jeg forstår bekymringen. Jeg deler bekymringen. Jeg synes, at værktøjet og redskabet til at løse opgaven er forfejlet.

Kl. 19:00

Den fg. formand (Bjarne Laustsen):

Tak til hr. Lars Boje Mathiesen for talen. Så er det ordføreren for forslagsstillerne, hr. Alex Ahrendtsen fra Dansk Folkeparti, som får lov at runde af.

Kl. 19:01

(Ordfører for forslagsstillerne)

Alex Ahrendtsen (DF):

Tak, formand. Det har været en sjov debat, men også en lidt pudseløjerlig debat. For alle ordførere er enige med Dansk Folkeparti i, at mobiltelefonerne skal ud, og at mobiltelefoner er skadelige for børn og for undervisningen, men man vil ikke være den ansvarlige voksne, der så tager ansvaret på sig og sørger for, at mobilerne kommer ud.

Jeg synes, at ministeren havde en interessant sammenligning. Han sammenlignede det med rygning. For 30 år siden blev der røget i folkeskolen, og da man begyndte på diskussionen om, at rygning skulle ud af folkeskolen og helt væk fra matriklen, var der også en masse advarsler om, at man helst ikke skulle forbyde det her, og at man måtte tale sig til rette. Men det endte med et forbud, og det gjorde det, fordi rygning var skadeligt. Man vidste, at det skadede børn, og man vidste, at det skadede voksne. Rygning var ikke godt, så man tog ansvaret på sig og forbød rygning i folkeskolen. Ingen, heller ikke Nye Borgerlige, ville i dag gå ud og sige: Skolerne må da selv finde ud af, om rygning er en god ting; det skal de bare have lov til. Jeg har ikke hørt det.

På samme måde er det med mobiltelefoner: Vi skal tage ansvaret på os. Jeg har stor respekt for, at man har tillid til, at kommunerne og skolerne selv kan finde ud af det, og det har jeg også selv haft tidligere. Vi tror ikke længere på det, vi tror på, at et forbud er vejen frem, men nu har Dansk Folkeparti plantet et frø, og måske kan det vokse op til et stort og dejligt forbudstræ, så vi får forbudt mobiltelefonerne om nogle år. Det vil så ikke være første gang, Dansk Folkeparti er nogle år foran.

Men jeg takker for debatten. Det har faktisk været meget spændende, der har også været nogle poetiske taler, og jeg ser frem til udvalgsarbejdet og også ministerens indspark, som jeg kunne forstå på talen at han ville sørge for der kommer. Tak for det.

Kl. 19:03

Den fg. formand (Bjarne Laustsen):

Tak til ordføreren for forslagsstillerne. Så er der lige et par korte bemærkninger. Det er først hr. Lars Boje Mathiesen, uden for grupperne. Værsgo.

Kl. 19:03

Lars Boje Mathiesen (UFG):

Jeg tvivler desværre ikke på, at hr. Alex Ahrendtsen har ret. Det skal nok ende med et forbud, men det er jo ikke noget at være stolt af, at vi laver endnu flere forbud i samfundet, og at vi klientgør og umyndiggør borgerne endnu mere, for det er, hvad vi gør. Ordføreren for forslagsstillerne siger, at vi ikke vil tage ansvaret på os og være de voksne. Men samme præmis kan man jo sætte i spørgsmålet om rygning. Der er også masser af borgere, der ryger. Vi har unge mennesker under 18 år, der ryger. Skulle vi ikke være de voksne her og forbyde rygning? Vi kan jo også tage alkohol. Det ved vi også er usundt. Der er en lang række ting, vi ved er meget skadelige og meget usunde for borgerne derude og også for vores børn. Skulle vi ikke være de voksne og bare gå langt videre, så det der forbudstræ, som DF så gerne vil have, kunne vokse sig endnu større? Der er jo ingen grænser for de dårlige ting, som borgerne udsætter sig selv for, og hvorom vi kan sige: Vi ved bedre herinde, det er ikke godt for jer, så det må vi hellere forbyde.

Kl. 19:04

Den fg. formand (Bjarne Laustsen):

Værsgo for besvarelse.

Kl. 19:04

Alex Ahrendtsen (DF):

Beslutningsforslaget går ud på et forbud mod mobiltelefoner i skolen og ikke et forbud generelt. I dag er rygning forbudt i folkeskolen, det er ikke forbudt i hjemmet, eller når man går på gaden, og jeg synes hr. Lars Boje Mathiesen trækker det et sted hen, hvor vi aldrig har været. Vi ønsker egentlig bare at følge de samme regler, som man i dag har for rygning, nemlig et forbud mod det, medmindre der er en pædagogisk begrundelse for at bruge mobiltelefon i undervisningen.

Kl. 19:05

Den fg. formand (Bjarne Laustsen):

Tak, og værsgo til spørgeren.

Kl. 19:05

Lars Boje Mathiesen (UFG):

Alkohol er skadeligt. Det er sådan, at de i dag til fester på skoler og gymnasier får lov til at drikke alkohol. Vil DF så også forbyde det? Det er jo noget, der sker i skoletiden, og som er usundt og skadeligt, og ikke noget, der sker i privaten.

Kl. 19:05

Den fg. formand (Bjarne Laustsen):

Værsgo for besvarelse.

Kl. 19:05

Alex Ahrendtsen (DF):

Altså, man drikker jo ikke alkohol i skoletiden. Man drikker til fester, så jeg forstår ikke helt sammenligningen. Vi vil forbyde mobiltelefonen, fordi den er skadelig for børnene og for undervisningen.

Kl. 19:05

Den fg. formand (Bjarne Laustsen):

Tak. Hr. Kim Edberg Andersen for et spørgsmål.

Kl. 19:05

Kim Edberg Andersen (NB):

Tak for det. Det er jo rart at høre. Jeg tror, at hvis folk ser historikken over, hvad der er blevet forbudt, så ville der nok være rigtig mange danskere, inklusive ældre, der ville sige, at så har vi ikke brug for de voksne, men lad det nu ligge. Hvis man nu skal gå ud ad den tangent med forbud, så bliver jeg nødt til at sige, at noget af det, jeg synes er mest skadeligt, faktisk er noget, der er mere skadeligt end en mobiltelefon i klasselokalet, nemlig at vi opdrager vores børn til, at vi skal give slip på vores personlige frihed og så bare afvente, at der er en voksen i Folketinget, der fortæller os, hvad vi skal. Det er jo det, Dansk Folkepartis ordfører står og argumenterer for nu, nemlig at de voksne tager de gode beslutninger, og dem skal vi så følge. Det lærer børn jo af, for det, børn lærer i skolen ud over at lære dansk, er jo også normer, og hvordan samfundet skal sættes sammen. Så der bliver jeg bare nødt til at sige, at i Nye Borgerlige kommer vi da aldrig nogen sinde til at gå ind for, at der skal være mere stat og mindre frihed og så indoktrinere vores børn om, at det er den rigtige måde at gøre det på. Så der har De ret, hr. Alex Ahrendtsen; der vil jeg gerne være den ikkevoksne, hvis det betyder, at der er mere personlig frihed.

Kl. 19:06

Den fg. formand (Bjarne Laustsen):

Værsgo for besvarelse.

Kl. 19:06

Alex Ahrendtsen (DF):

Det er jo en form for Christianialiberalisme, som Dansk Folkeparti ikke er tilhænger af, og det er lidt underligt at høre det. Altså, en voksen skal selvfølgelig passe på børn under 18 år; det er omsorg og har jo ikke noget med frihed at gøre. Så der tror jeg at hr. Kim Edberg Andersen er gået lidt galt i byen.

Kl. 19:07

Den fg. formand (Bjarne Laustsen):

Tak. Sidste spørgsmål til spørgeren.

Kl. 19:07

Kim Edberg Andersen (NB):

Det er alligevel frisk at sige, at Christiania er et spørgsmål om, at man drager omsorg, for hvad skal vi drage omsorg for. Skal vi så drage omsorg for, at folk ikke må have langt hår eller kort hår, fordi de kan få det ned i øjnene, når de kører på knallert med full face-hjelm, for det er også farligt. Jeg vil sige til hr. Alex Ahrendtsen, at det ikke er Nye Borgerlige, der er ude på et skråplan her i retorikken – det bliver jeg bare nødt til at sige. Det er Dansk Folkeparti, som i dag har meldt tydeligt ud, at de mener, at mere stat og mindre frihed er vejen frem, og det accepterer jeg fuldt ud. Det er rart at se Dansk Folkeparti i de klæder, jeg kendte dem i – tak for det.

Kl. 19:07

Den fg. formand (Bjarne Laustsen):

Værsgo til besvarelse.

Kl. 19:07

Alex Ahrendtsen (DF):

Det er jo en form for Christianialiberalisme, at man bare vil lade børnene sejle deres egen sø – det var det, de gjorde på Christiania i de glade 1970'ere og 1980'ere. Det tror vi ikke på. Vi tror på ansvarlige voksne, der siger, hvad der er godt for børnene. Det har jo ikke noget at gøre med, at staten blander sig voldsomt.

Kl. 19:08

Den fg. formand (Bjarne Laustsen):

Der er ikke flere korte bemærkninger. Tak til ordfører for forslagsstillerne hr. Alex Ahrendtsen fra Dansk Folkeparti.

Da jeg kan se på min mobiltelefon, at der ikke er flere, som har bedt om ordet, er forhandlingen sluttet.

Jeg foreslår, at forslaget henvises til Børne- og Undervisningsudvalget. Hvis ingen gør indsigelse, betragter jeg dette som vedtaget.

Det er vedtaget.

Kl. 19:08

Meddelelser fra formanden

Den fg. formand (Bjarne Laustsen):

Der er ikke mere at foretage i dette møde.

Folketingets næste møde afholdes i morgen, fredag den 10. november 2023, kl. 10.00.

Jeg henviser til den dagsorden, der fremgår af Folketingets hjemmeside.

Mødet er hævet. (Kl. 19:10).

